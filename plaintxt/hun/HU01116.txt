 
Minthogy igaz történet, hát csak elmondom. 
Urunknak 1793-dik esztendejében, Bécsben az Úri-utcai 58-dik számú házból kiindult 
egy alak egymaga, s mire visszajött, hozott magával vagy háromszáz embert, felét 
aprót, felét öreget, kik el nem tudták képzelni, micsoda állat lehet az, kinek nem 
elég meleg a hosszú szőrű bunda, hanem még egy báránybőrt is akaszt a nyakába, 
honnét a bőr körmöstül lóg le, s lépés közben a fagyott bundát nótára veri ki; ha 
kezét kinyújtja, előbb fél rőf vászon lóg ki, s aztán következik a keze; fején 
valami másfél araszos jószág van, mellette egy hosszúszárú kis pipa, - orra alatt 
pedig olyan bajusz, hogy amint a dermesztő hideg fagya rájegesedett, mint valami 
vastag jégcsap állt ki két oldalra. 
Utcáról utcára jártában mindig fölfelé tekintgetett, és nem igen vette észre az 
utána bolondult népet, csak akkor nézett körül, midőn a másik utcából hasonló 
csoporttal jött egy másik ember, kinek nyaka körül olyan vastagon lőn egymásra 
csavarva egy meleg gyapjúkendő, hogy csak a szeme látszott ki; - alól tengeri 
kutyabőrből készült felöltőt viselt, lábán pedig olyan vastag talpú csizma volt, 
mintha felfogadta volna, hogy egész Európát gyalog utazza be, s addig le nem veti, 
míg haza nem ér; tehát jó előre gondoskodott, hogy megtalpaltatni ne kelljen az 
úton. 
Amint a két csapat az Úri-utca felé ért, ugyanabba be is csavarodott; ment jobbról 
a nagy bajuszú ,balról pedig a vastag 
talpú ember ment befelé, mégpedig elég lassan, mint akit sietős dolog nem 
kerget. 
A nagy bajuszú mindig csak a háztetők felé bámult, míg a másik megelégedett annyi 
nézegetéssel, hogy szemközt ne szaladjon vele valaki, s ekképp egykedvűen 
ballagott odább, esze ágában sem levén hátranézni, hogy vagy saját bámulóitól 
ijedjen meg, vagy annak nevessen, hogy a nagy bajuszút szintén csak annyian 
kísérik. 
A tömegből hátrább két fiatalember tűnik szembe; egészen egymás mellett mennek, s 
egyik azt mondja magyarul: 
- Lásd barátom, ez a néhány száz ember tökéletesen medvének hiszi ezt a subás 
atyafit, kit a sors idetévesztett! 
- Legalább nincs maga, barátom, - vigasztalja a másik, - nem látod, hogy azt az 
angolt a másik oldalon csakúgy medvének nézik, mint ezt, - pedig ha nem csalódom, 
- Bowring úr, az angol követségnek egyik jelentékenyebb tagja, s ha bolondjában 
rendelkezhetnék róla valamely állatmutató, éppen úgy a kalitkába zárná, mint azt a 
jó atyafit, ki most a háztetőre tekint föl, s utána vagy háromszáz; - csak az a 
bajuk, hogy nem tudják tőle megkérdezni, mit néz? 
- Bizonyosan az otthoni tornyot méri a házak tetejéhez. 
- Nem lehetetlen. 
- Vagy elgondolja, milyen nagy úr lehet az, ki ott fenn az 
ötödik emeleten lakik. 
- Azt már nehezen hiszi, barátom; mert van annyi esze, hogy otthon a magtárba is 
csak a zabot hordják a legfelsőbb osztályba, mert legkönnyebb vele felsétálni; 
valamint azt is tudja, hogy előbb akad a faluban a templomba gyertyagyújtogató 
dékány, mint harangozó, ha a harangok után a toronyba kell mászni. 
A nagy bajuszú még mindig kinéz a házak közül, az angol pedig lomhán húzta maga 
után a vastag csizmatalpakat, melyeknek lépésről lépésre több bámulója akadt; csak 
a két magyar látszott kivételnek a sok ember közül, mintha lelküket egyéb gondolat 
szállta volna meg, mint a sok bolonddal azt keresni, hogy náluknál van-e még jóval 
bolondabb is? 
- Mit gondolsz barátom, - véli az előbbeniek közül az egyik, - ha mi hangosabban 
beszélünk magyarul, nem állítjuk meg ezt a bámész népet? 
- Nem mondom, hogy úgy nem járunk, - felel a másik - de ez hagyján; hanem ha 
maholnap otthon is megcsudálnak, akkor barátom egy ilyen 
bundás atyafit csakugyan szólítsunk meg, hogy vezessen vissza bennünket Ázsiába, 
talán ott még találunk néhány jámbor juhpásztorra, ki ezt az árva nyelvet 
hírmondónak nem felejtette el. 
Ekkor értek a Jasper-féle könyvkereskedéshez, mely abban az 
időben már nagy hírben volt, s egyik emberünk oldalt bepillantva mondja: 
- Pajtás! Mikor lesz annyi magyar könyv , hogy egy bolt 
megtelnék vele? 
- Még azt megérhetjük. 
- Ne beszélj hangosan, - inti őt a másik, - attól félek, hogy bolondjában magyar 
is van körülöttünk, bizony megröstellném, ha ennyi ember közt az is elnevetné s 
magát. 
- De miért ne lehetne? 
- Miért?... - viszont kérdi amaz - hát ilyen szenvedélyes könyvolvasó, mint te, - 
ki még az álmoskönyvet is megveszed, ha magyarul van, - mondd meg, hány eredeti 
magyar könyvvel bírsz már? 
- Bizony, barátom... van nekem már... körülbelül... vagy... huszonöt ! 
- Könnyen elvihetjük vissza Ázsiába, édes barátom, - s hogy embert ne kelljen 
fogadnunk, felét majd elviszem én, felét vidd el te; s amennyi a huszonötön fölül 
imádságos könyv, azt majd öreganyáink hónuk alatt elviszik. 
- Hát, ami szaporodik évről évre? 
- Hohó, barátom, - részes aratót, meg nyomtató embert találsz; de az írót nem 
teremted elő konvenciós cselédből!... Apropos... barátom, láttál-e már valaha 
olyan embert, aki könyvet ír? 
- Láttam, barátom, egyet, - Kazinczy Ferencet láttam 
ezelőtt három esztendővel. 
- Ejnye!... - bámul a másik, - te! Aztán olyan ember az az író, mint mi? 
- Tökéletesen!... nem is gondolnád, hogy az az; - megesküdnél, hogy tollat sem tud 
faragni. 
- Lehetetlen!... - mondja az első; - de hát a járása, kelése?... - úgy-e 
megsüvegelik az emberek? 
- Azt sem vettem észre, - pedig utánamentem vagy négy utcán keresztül. 
- A képét láttad-e? 
- Hogyne láttam volna? - ilyen embert már akkor is megnéztem volna, ha pénzembe 
került volna, - s minthogy az utcán láttam, úgy intéztem, hogy oldalt is, szemközt 
is lássam. 
- Nohát, úgy-e, hogy láttál rajta valamit? 
- Csak olyan volt az, édes barátom, mint akárki más; egyszerű, mint bármely 
közönséges ember az utcán. 
- Nem jól nézted meg őt,... lehetetlen, hogy képén ne volna valami más, - vagy 
szeme, vagy valami. 
- No, hidd meg, hogy semmi föltűnőt sem láttam, hanem mikor mellette elmentem, az 
igaz, hogy én is kalaplevéve köszöntöttem. 
- S elfogadta? 
- A legnyájasabban; - mondja rá a kérdett. 
- No lásd!... aztán te mégis azt mondod, hogy csak olyan, mint más közönséges 
ember! - Nem olyan az, - lehetetlen, hogy olyan legyen, mint mi, - tudom én, hogy 
nem lehet az olyan bomlott, mint sok ember;... hej, csak én láthatnék egyet,... 
hej, ha beszélgethetnék vele,... képzelem, milyen okosan beszél, - én felelni sem 
mernék. 
A fiatalok élénken e képbe merültek, s míg egymásra figyeltek, együtt mentek a 
csoporttal, melynek még mindig megfoghatatlan lőn, hogy a nagy bajuszú még mindig 
fölfelé nézeget, pedig a bolti kirakványok több látnivalóval kínálkoztak, tehát 
lehetetlen, hogy az valamit ne látna a háztetőkön, vagy tán éppen még az égen, 
pedig világos nappal van. 
- Te pajtás! - szólal meg az előbbeniek közül a kíváncsibb, - olvastál már 
sokat? 
- Minden könyvemet végig olvastam, pedig van néhány száz; felel reá, de 
viszontkérdé: hát te? 
- No, tudod barátom,... ami azt illeti,... bizony én is kiolvastam már vagy - hatot ! 
- Valóban megerőltetted magadat. 
- Nojsz az igaz, hogy nem fájdult bele a derekam; de lásd, bátyám, az öreg Baltay 
kemény ember, s ha otthon vagyok, meg nem szenvedi, hogy munka nélkül lásson. Végighajszol gazdaságain, számon kéri béreseit, 
lovait sorba kell nyargalnom; s ha otthon maradhatok, pipára gyújtok... Tudod az 
öreg nagy magyar , nincs olyan pipagyűjtemény hat 
vármegyében, mint az övé. Elmondja aztán ilyenkor, hogy a “Csákó” tinó hányadfű, - 
a “Ráró” csikó Vicay-ménesbeli vagy Eszterházy; s ezt nekem, mint leckét, úgy adja 
föl; mert estig vagy másnapig okvetetlen kikérdez, mert azt mondja, fiatalembernek tanulni kell ! Henyélni nem hágy, s ha könyv 
mellett kapna, barátom, elátkozna, mint akiben megtúrósodott a vér; tudod, az öreg 
olyan keserű magyar, nem enged el egy nyomnyit a régi jó 
erkölcsből, s előtte kész pogány, kit fiatal korában napközben nyújtózkodni lát; 
hanem egyik lóról a másikra, hogy meg ne aludjék a vér, mert azt mondja: nem 
hanyattfekve szerezték eleink az országot. - S így, édes barátom, nekem könyvet 
olvasni való időm nem igen marad, - meg ha marad is, hát miért keserítsem a jó 
öreget? ki már az egész környéket ujjain számítgatja, hogy ez is kipusztul a 
magyarságból, meg amásik is vedlik a jó szokásokból; mert ki a jó napot szégyenli mondani, ki a fogadj istent , 
hanem alászolgáját mond: pedig azt mondja az öreg: szolgákká lenni mindig ráérünk, s ameddig urak maradhatunk, 
maradjunk urak ! 
Az angol még mindig egykedvűen koppantja le azt a nagy talpú csizmát, de a 
bajuszos az 58-ik számú ház előtt megáll, s megfordultában körülnézett, egyet 
nagyot dörmögvén, igen-igen megcsóválta a fejét, s a kapun bement, azaz, előbb az 
angol ment be, minthogy észrevette a bámész népet, s nem akart tovább is látványos 
néppel járni, a bajuszos pedig a herceg Batthyányi-féle palota kapusával állt 
szóba, minthogy ez azt mondá neki: 
- Ferenc! ez a bámész nép kend után csődült ám. 
- Nem lódultok? - riadt vissza a bajuszos magyar, - majd hazakísérlek benneteket, 
mondja, fagytól megkérgesedett bundáját megrázván, mire a legelől álló fattyúk 
rémülve bújtak a vénebbek mögé; - s midőn valamivel, azaz hogy jóval hátrább 
mentek, még egyszer körül nézett a házak teteje fölé, és nagy fejcsóválással ment 
be a palota belsejébe, hol éppen most lépett a kapu alá herceg 
Batthyányi Lajos , ki midőn Bowring urat meglátá, 
csodálkozva kérdi: 
- Mi szerencse hordozza itt? 
- Ide menekültem, - mondja Bowring úr angolul; - mert szerencsés valék hercegséged 
jobbágyainak egyikével az utcán sétálni, hol úgy látszik, engem is elég ember 
nézett meg tengerikutya-kabátomban, valamint őt is; azon eredménnyel, hogy az én 
bámulóim száma mindinkább fogyott, amint az az eredeti ember (megvallom, - mondja 
a vastag csizmatalpas angol, - igen eredeti ),eredetibb 
sokkal, mint én a vastag kutyabőr kabátban; pedig magam lőttem az egész kabátot, s 
még két jeges medvét, (viselem azokat is bundának) tehát, mondám, elvesztém 
bámulóimat: mert ez az eredeti fickó nem látott egy utcán is valami meglátni 
valót; hanem szüntelen a házak felé nézett, - s nézzen ki a herceg, néhány száz 
ember még mindig azt lesi, hogy végre ők is meglátják azt, amit ez az eredeti 
ember nézett. 
- No hát kérdezzük meg magától, - indítványozá a herceg. 
- Ah... az derék lesz,... hallom, a herceg szintén tud magyarul . 
- Éppen úgy, mint Bowring barátom angolul! 
- No ez nálunk Angliában szokás, - mondja Bowring -önöknél 
pedig amaz nem szokás. 
- Elég ostoba szokás! - dörmögé a herceg magyarul , mire 
Bowring úr kíváncsi lőn. 
- Ön most magyarul beszél? 
- Igen, kedves Bowring barátom, - néha szoktam egymagamban is magyarul 
beszélni. 
- Furcsa szokás - valóban furcsa! 
- Na, - tudja ön ez - ez gyöngeség; hanem már szokás, - kivált mikor hazámfiai 
jutnak eszembe, - tudja ön, azok, akik nem szoktak magyarul beszélni, - azokat 
aztán magyarul szoktam dicsérni. 
- Szépen hangzik az magyarul, midőn valakit dicsérnek ? 
- Ahogy szavalja az ember, - mondá a herceg némi 
komolysággal, - az én szavalatom egy kissé mély bariton, mi az ilyen dicséreteknek 
dallamszerűségét igen szabálytalanná teszi. 
- Kérem a herceget, - mondja Bowring - beszéljen csak ezzel az eredeti emberrel. 
- Ferenc! - szólítja meg az illetőt a herceg - megnézte kend a belvárost? 
- Feléből, harmadából, kegyelmes uram! 
- (Ahá! - szól az angol nagyon figyelve, s egy rajzónt, valamint papirost keresve 
elő, - ez már magyar beszéd.) 
- Látta kend ezeket a nagy házakat? 
- Bizony fölegyenesedtek egy állóhelyből! 
- Hát mit csudált kelmed a nagy házakon? 
- (Mondja már, mondja már? - kérdi az angol.) 
- Éppen most mondja, - jegyezze csak, - mondja a herceg amahhoz fordulva és várva 
a feleletet, midőn ismétlé a kérdést: hogy mit nézett? 
- Bíz én csak bámultam, kegyelmes uram! 
- De mit? - kérdi a herceg újra, intve az angolnak, hogy írjon. 
- Hogy miképpen élhet meg ennyi ember anélkül, hogy azt meglássa, mikor az isten 
napja fölkél , meg mikor lenyugszik ! 
A herceg elégedett szívvel nézi a kikérdezett embert, és megmagyarázá az angolnak, 
hogy ez egyszerű ember annyi utcán keresztül min csudálkozott. 
Az angol kéré a herceget, írná föl neki a papírra tisztán a mondott szavakat, - 
mit az készséggel teljesített; aztán az angol utána ment Ferencnek, kezet 
szorított vele, - elment, s dacára annak, hogy eddig majdnem mindennapi vendége 
volt a hercegnek, fél esztendeig feléje sem jött; de máshova sem ment, hanem a 
szobát bújta egész nap, cselédei senkit nem eresztének be hozzá, - s már majdnem 
híre futamodott, hogy megbolondult; mert naponkint délelőtt, délután egy pörge 
bajuszos emberjő hozzá, - s mikor az elmegy, Bowring úr tág torokkal beszél 
mindenfélét, de egyik cselédje sem érti, mit beszél; s a cselédek már néhányszor 
rajt akartak törni abban a gondolatban, hogy megőrült; de midőn az ajtó kinyílik, 
Bowring úr ábrázatján a bolondulásnak semmi jele sem látszik, - kivéve, hogy 
bajusza nőtt, sőt hat hónap múlva elhagyja a lakást, és egyenesen az Úri-utca 
58-ik számú házig megy, hol a hercegnél bejelenteti magát, mint egy magyarországi, 
s a herceg nagyot néz, midőn Bowring úr tiszta magyarsággal azt mondja: 
- Ha a herceg akarja, kész vagyok elmenni oda, hol az emberek még most is napot 
imádnak, s nem tudják elgondolni, miképpen élhet meg ennyi ember 
a nagy házakban anélkül, hogy meglássa, mikor az isten napja fölkel, meg mikor 
lenyugszik. 
Ez a csoda történt meg Bécsben 1708-ban, elmondtam szóról-szóra, nem vettem el 
belőle semmit, de nem is tettem hozzá. 
Az 58. számú ház termeiben egy kis társaság volt a hercegnél, s ő maga egy nagy 
homlokú, borzas hajú emberrel sétált. 
- Na, György ! - mondja a herceg a másiknak, - vettem egy 
egész törzsöknyájat Spanyolországban, harmadnapja megérkeztek, s csak annyit 
pihennek, hogy jó barátim megláthassák, aztán megindíttatom a kocsikat Enyingre, 
hol az én jobbágyaim nagyot néznek, mikor meglátják, hogy kocsin hozzák a birkát 
juhászkutya nélkül, és még azonkívül mindeniknek egy pár fölöltő ruhája van. 
- Én meg földialmát szereztem, - mondja a másik, - 
körülbelül vagy ezer darabot, - azt hallom, Amerikában gazdag táplálékot nyújt, s 
nálunk is elterjed lassankint, - majd aki legelőször termeszt, annak adok annyi 
földet ingyen tíz esztendőre, amennyit akar. 
- Jól van, György , - én is azt teszem, - bár mind azt 
megtehetném, amit akarok; de már megettem ám több mint felét a megenni való 
kenyeremnek. 
- Ne aggódjunk azon, - mondja a másik - aki elkezdi , annak 
is nehéz; meg aki bevégzi , annak sem könnyű , csakhogy tegyünk már valamit! - mondja a nagy homlokú, - 
karon fogván őt a herceg, s bemutatván azoknak, kik eddig nem ismerték: gróf 
Festetics Györgyöt. 
Akkor még nem ismerték igen a nevet, melynek később meglőn az a sorsa, ami a 
kártyában az “à-tout”-nak, hogy valamennyi körül középen álljon, s jóval felül 
becsültessék értékében, mint a többi. 
A társaságban látjuk azt a két fiatal embert is, kikkel első fejezetünkben 
találkozánk, az egyik az ifjú Baltay , kitől egy kis rövid 
rajzot hallánk saját bátyjáról, ki abban az időben a leggazdagabb nemes ember volt az országban, s kiben a magyar embernek 
minden jó és rossz tulajdonsága együtt megvolt, s midőn a sok furcsa mindenféle 
elhelyezkedek a két mérőserpenyőben, hogy egyik a másikat lenyomja, még megmaradt 
a véghetetlen nagy hazaszeretet , s a gyengeségek ellenében 
a jobb résznek mérlegét fenékig lehúzta. 
Nem sokára lesz alkalmunk személyes találkozásra, addig elégedjünk meg, hogy 
fiatal öccsével ismerkedünk meg, s elválhatatlan barátjával, gróf Dunayval , akinek Baltay bácsival anyagi tekintetben a 
legellenkezőbb tulajdonsága volt, azaz, hogy széles Magyarországon a legszegényebb gróf volt. 
A lelkes arcú fiatal gróf egy német hírlapot olvasott, mely úgy látszék, néhány 
redőt húzott homlokára, utóbb a papírt a kandalló felé vitte, hogy ott a tűzbe 
lökje. 
- Sohase vesződjék fiatal barátom, - mondja Bowring, - úgy látszik önök még nem 
szokták meg a kigúnyolásokat, mint mi angolok. Lássa ön, én szenvedélyes vadász 
vagyok, s ezért egy angol képes újság engem lerajzolt, mint tökéletes jeges 
medvét, midőn a jéghegyek közt mászkálok, így bolondítva el a közel jövő állatot. 
Lássa ön, mi átkozott hidegvérű emberek vagyunk, s kénytelenek vagyunk irtóztató 
bolondságokat elkövetni, hogy valamely hazánkfiát megnevettessük - mondá Bowring, 
és még utána tevé: - Ezt nevetni kell. 
- Mi az? - kérdé a herceg, Festeticcsel a beszélgetők közelébe jutván. 
- Olvassa herceg! - mondja Bowring, egyik kézzel átnyújtván a lapot, másikkal 
pedig a kandallóban piszkálván. 
A herceg olvasni kezdé, némileg hangosan, s azolvasmánynak értelme következő: 
- Újdonság! újdonság! ismét egy magyarországi találékonyság! Eszébe jutott valami 
gazdag nábobnak kocsin sétáltatni birkákat, melyek föl vannak öltöztetve, mint 
valamely kényes gyermek; s megérdemlik, hogy a magyarországi jobbágyok 
megirigyeljék boldog sorsukat, s mi hajlandók vagyunk azt mondani, inkább volnánk 
Magyarországban birkák, mint jobbágy. 
Az ifjú gróf fájdalommal nézé a herceget, féltvén, hogy e goromba célzás 
kellemetlenül fogja érinteni; de mielőtt a herceg véleményét nyilvánítaná, 
megszólamlik Bowring úr: 
- Ez ostobaság, hanem tessék ezt megnézni! - mondja, egy régi hírlapot húzván ki, 
melyben fél évvel ezelőtti sétája az Úri utcán volt megírva. 
Két bolond egy pár. 
Utcai komédia, történethely: Bécsben a belváros. 
Személyek: Egy vastag talpú csizmás, ki angolt produkál. 
Egy juhász bundás kamasz, ki gyermekijesztőnek megyen ki. 
E két “gimpli” végig sétált az utcákon, az egyik senkit nem lát, irtóztatóan 
kopog, - nyakán ágyterítővel jár, félig medve; szerencse, hogy nem verekedik. E 
kamasz nem röstell az utcán csavarogni, s látványul szolgálni a közönségnek, 
mintha valami nagy érdem volna abban, hogy egy bolondot százan nézzenek. Az ilyen 
csavargót be kell zárni s dolgot adni neki. Ilyen erős medvét kár meg nem 
tanítani, hogy e komédia menageriába való. 
(Ez én vagyok! - mondja az angol; - ha tetszik, mindjárt felöltöm a tengeri 
kutyabőr-kabátot, - s kész a bizonyítvány.) 
A másik egy elszabadult vad a pusztáról; végig bámul minden utcát, - s megállít 
maga körül néhány száz embert, minthogy a háztetőket nézi, hol mindenfélét, még 
tüzet is gyanítanak, - és néhány utcán végig vezeti őket, szüntelen a háztetőket 
nézvén. - Mint később megtudtuk, a jámbor a nagy házakat templomnak nézte, s 
föltűnőnek találta, hogy mindeniknek kéménye van; de egyiknek sincs tornya. 
(Ez meg a herceg csősze volt, ki a birkákért jött.) 
- Na, lássák uraim, - mondja Bowring, - ezt a dolgot nem kell komolyan venni, 
engem egy szántszándékos bolondnak tartanak, ha tengerikutya-kabátomat fölöltöm; s 
azt a másik egyszerű embert elszabadult vadnak. Uraim, kinek kurta farkú kutyája 
van, eressze ki, egy hét alatt nevezetes kutyája lesz, hírlapokban híresztelik, s 
én megadok érte száz forintot. 
A körülállók megelégedetten mentek szét, hanem a herceg Festeticset még egyszer 
félrehúzza. 
- György ! valamit okvetetlenül kell tennünk, hogy maholnap 
az állatseregletbe ne küldjön bennünket az európai közvélemény. 
- Azt véled? 
- Nemcsak vélem, hanem érzem! - mondja a herceg. 
- No hát min kezdjük? 
- Könnyű ott dolgot találni, hol hétszáz esztendeig nem történt semmi. 
- De tért mégis kell választanunk. 
- Én mindenek előtt megmutatom, hogy a magyar földesúr jobbágyainak szigorú, de 
mégis - édesapja ! 
- Jó; én pedig egy gazdasági 
intézetet állítok Keszthelyen . 
- Mindenek előtt pedig, édes Györgyöm , ezen kell kezdenem! - mondja a herceg a csengettyűt keményen 
megrázva, mire a komornyik ijedten rohant be. 
- Még ma este indulunk Körmendre, onnét pedig Enyingre megyünk. 
- És vissza? - kérdi a komornyik, az úti fölszerelendőkre gondolva. 
- Majd azt egypár esztendő múlva mondom meg. 
- S el akarod hagyni Bécset? - kérdi Festetics a 
herceget. 
- Még ma! hanem itt van! - mondja a komornyiknak egy hirtelen megírt levélkét s 
egy ezres bankjegyet nyújtva, - vidd ezt el az újságírónak, s mondd meg neki, 
ahány magyar mágnást érdem szerint lepirít így, mint engem 
érdemetlenül : mindannyiszor kap ennyit. 
- Tréfa ez? - kérdi Festetics. 
- A legkomolyabb való; mert lásd, barátom, engem is el tud 
kergetni, kit nem szorít a csizma; hát még azt, kinek tyúkszeme van. 
- Menjünk tehát! - mondja Festetics egész lelkesülten. 
- Hohó! ne szaladjanak az urak, - kiált Bowring - én is önökkel megyek. 
- El tudná ön magát szánni, hogy egy vad országba jöjjön? 
- Ha önöket föl nem falta a farkas, az én tengerikutya-kabátom elől mérföldnyire 
pusztul. 
- Induljunk tehát! - mondja gróf Festetics , -befejezésül 
pedig hozzá teszi a herceg : 
- Mindenütt jó, de legjobb otthon. 
Én már csak édesapám emlékezetével érek el ezen időig, midőn a dunántúli 
mezőföldön néhány száz ház csak egymásnak oldalt, szemközt és hátat fordítva 
egészíté ki azt a falut, melyet most Enying mezővárosának ismer az utazó, 
megbámulván azt a gyönyörű gazdaságot, mely körülövezi; s a jó módnak olyan 
fészkévé lőn, mintha az isten-áldásnak itt volna meg édes szülőfölde, s innét 
terülne el azon síkon, mely egész a Dunáig s a baranyai hegyekig nyújtózkodik. 
De minthogy a számvetés is az egyszeregynél kezdődik, menjünk valamivel hátrább, 
keressük meg a legelső nyomot, mely ezt a sok rendetlen viskót rendbeállította, és 
ha már meghúzódtunk árnyékában a terjedt ágú fának, háládatosságképpen áldjuk meg 
emlékét annak, ki az ágat vékony korában érettünk dugta le. 
1794-ik esztendőben egész Enyingen nem volt két jobbágyház, mely úgy egymás mellé 
fért volna, hogy az egyik kiebb, vagy a másik belebb ne kívánkoznék, s aki tán 
rendbe akarná valamennyit állítani, legokosabbat tenne, ha elővenné tűzszerszámát, 
a taplóba ütne, ezt egy marok szalmába dugná, s addig csóválná, míg lángot nem 
kapna, aztán úgy szél mentében dugná a szélső ház náderesze alá, hogy pörköljön le 
mindent, s mikor fenékig égne a sövényház, hozná elő a zsineget, s úgy mérné ki a 
helyet minden háznak: vagy várjon húsz, harminc esztendőt, mialatt tán megjönne az 
esze annak is, akinek eddig nem volt. 
Nézzétek, éppen az utcán megy egy úrféle magyar nadrágos ember, kurta mentében, 
mely oly keményen be van gombolva, mintha éjszakára sem vetnék le, - aztán fején 
asztrakán kalpag van, hóna alatt pedig vízirányosan fekszik egy aranygombos 
nádpálca, kék selyem és arannyal vegyes baklójú zsinórzat lógván le, megintegetvén 
minden lépését az öregúrnak, ki minden lépést oly keményen megtesz, mintha külön 
megvigyázná, hogy el ne feledjen egyet. 
Utána tisztes távolságra egy másik úr megyen, ruhájának szabása hasonló volt, 
hanem a posztó és prémezet sokat engedett az árából az előbbinek, botja sem volt 
olyan drága, mert az arany itt ezüstből volt, s míg egyik kezében a botnak elég 
dolga volt a falusi kutyákat ellegyezni, addig a másik kéz hosszú papiros csomót 
szorongatott össze, füle mögött pedig egy hegyesre faragott rajzón foglalt helyet, 
mintha minden lépten-nyomon rákerülne a sor. 
Megállt az első úr egy dűlt tetejű parasztház előtt, melyet a gazda most akart 
egyenesebbre rakni, parasztszokásként toldván is egyet a házon; amint a raj belül 
annyira megszaporodott, hogy már a házfalat majdnem kifelé tolta; de nagyon 
meglátszott, hogy a szomszédházat még vagy húsz esztendeig nem éri el, minthogy az 
két öllel most is közelebb van az utcához, mint emez. 
- Mit dolgozunk édes fiam, Kajári Pál? - kezdi az első úr, kihúzván hóna alól a 
nádpálcát, mit csak akkor szokott tenni, ha mutogatni akart vele. 
- Kegyelmes herceg! - felel a paraszt levett kalappal állván herceg Batthyányi Lajos előtt. - Ezt a házat akarnám megnyújtani, hogy 
megférhessünk benne, - mert bizony kilenc cseléddel áldott meg az isten. 
- Még többel is megáldhat édes fiam, Kajári Pál, - mondja a herceg, azért két 
öllel most egyúttal kiebb vihetnéd ezt a házat, s így aztán a szomszédéval egy 
sorban állhatna. 
- Jó volna bíz az, kegyelmes uram! 
- No lásd édes fiam, Kajári Pál! - mondja a herceg a nádpálcát kinyújtóztatván, 
részint, hogy vagy három egészséges, de maszatos képű parasztgyereket a 
kézcsókolástól eltereljen; részint pedig, hogy a háznak helyét kirajzolja egész az 
utcaszélig, - íme, mondja nagyot lépvén, - egy-kettő, egy-kettő, azaz kétszer 
kettő: - tehát négy lépésből leszen két öl, a kis szobából nagy szoba, a görbe 
utca pedig egyenesebb. 
- Bíz az nincs különben, kegyelmes uram, - véli a paraszt is; - hanem ha én két 
ölet odább megyek házzal, az erszényemnek könnyen elérem a hosszát; mert most is 
már a fenekén vájkálok. 
- Aztán olyan sok kellene hozzá? 
- Kellene bizony vagy négy szál hosszú fenyő, tizenöt szál leszegezni való vékony 
fa, egy pár száz kéve nád, aztán még a szeget sem adják ingyen, meg a padlásra 
való deszkát. 
A herceg már előbb intett a számtartónak, ki a mondottakat mind papirosra tette, 
anélkül, hogy Kajári Pál azt észrevette volna. 
- Mondd el csak fiam még egyszer! - biztatja Kajárit a herceg, mire amaz 
szóról-szóra elsorolá az előbbeni jegyzéket. 
- Mind itt van? - kérdi a herceg. 
- Szóval itt van, kegyelmes uram, hanem az ára nincs itt, szabódék Kajári; mert a herceg képén olyan 
bizonyosfélét látott, mintha az építés megparancsolva volna, pedig már másodszor 
is mondja, hogy nem telik. 
- Az árának is meg kell lenni, édes fiam, Kajári Pál. 
Kajári Pál annyira megértette a szót, hogy még annyi mentséggel sem élt, mennyivel 
az ember élni szokott, mikor még egyszer megkérdi egy “tessék”-kel azt, mit nem 
szeret megtenni. 
- Már kegyelmes uram, ha meg kell lenni, vagy ökröm, vagy lovam utána rí. 
- Egyik sem, Kajári Pál, - mondja a herceg még mindig a porban húzkodván a 
nádpálcát, mellyel a falnak vastagságát és az ajtó helyét rajzolá ki, - hány fiad 
van? 
- Egyik fiam a fürgedi pusztán béres, - volt a felelet, - 
azonkívül van még öt. 
- Napszámos tehát nem kell, édes fiam, Kajári Pál - a többit pedig már fölírta a 
számtartó, s mikor szükséged lesz rá, tőle megkaphatod. 
- Hát az ára, kegyelmes uram? 
- Az ára?! - lőn a viszontkérdés, az árát is megmondom, Kajári Pál, - mondja a 
herceg egészen változván arcában, melyre valami kérlelhetlen katonai szigor 
helyezkedék, - amit mondtál, mindent megkapsz; hanem ha elfelednéd megépíteni, 
vagy nem úgy építenéd, hogy én megparancsoltam; akkor - a számtartó írja föl 
Kajári Pál neve mellé az ötven botot . 
- Értem! - mondja Kajári Pál. 
- Annál jobb, - úgy nem lesz az ötven botra szükség; hanem még egyet. 
- Tessék parancsolni! 
- Ha ezt, édes fiam, Kajári Pál, valakinek elbeszélnéd, s azt én meghallom: azért 
is jár szintén ötven bot ! - Ezt is írja föl a számtartó 
Kajári Pál neve mellé. 
Mire Kajári Pál eszére tért volna az ámulásból, a herceg már az utcán volt, és a 
nádpálcát szeme előtt a szomszéd házhoz mérvén, utóbb magában azt mondja: “Egyszer csak mégis egyenes lesz ez az utca.” 
Így ment végig a herceg az utcán egész a tiszttartói lakig, hol a panaszosok 
serege várta már a herceget, ki az igazságot igaz rőffel mérte. 
- Hogy hívnak? - szólít meg egy város-hídvégi szabadost, ki szintén panasszal jött 
a herceghez. 
- Az igaz nevemet tetszik kérdezni, kegyelmes uram? 
- Hány neved van hát édes fiam? - kérdi a herceg. 
- Az apám után Varga volnék, hanem már engem csak úgy hívnak Hídvégen, hogy Jámbor András . 
- Hát neked hány neved van? - kérdi a herceg a másikat. 
- Azt tartom, nekem is kettő van, vajmi! - mondja egy kemény képű legény, az 
apámról Sántának hívnak, de már csak úgy ismernek, hogy Meddig Józsi. 
A herceg bement az irodába, hol a tisztek katona-rendben állva várták, s a hídvégi 
ispán előtt megállván, előbb megvizsgálá, hogy mentéje be van-e rendesen gombolva; 
minthogy ő az ellenkezőt nem tűrte meg, - s midőn mindent rendben talált, ekképp 
szólítja meg: 
- Ispán uram! két hídvégi embert láttam ott kinn, mindkettőnek két neve van. 
- Ezek éppen olyanok, kegyelmes uram, - felel az ispán katonásan meghangoztatva 
minden szót, - hanem azért van olyan is, kinek három neve van, a negyediket pedig 
most kapja. 
- Ezt nem értem! 
- Kegyelmes herceg, ez paraszt szokás, ki milyen ember a maga viseletében, olyan 
nevet kap, aztán az rajtszárad néha még az unokáján is. 
- Hát ez a Jámbor András , meg Meddig 
Józsi hol kapta nevét? 
- Az első a légynek sem árt; hanem annál inkább csalja más, - el is nevezték érte 
Jámbor Andrásnak; míg a másiknak bevett szokása, hogy 
addig verekedik, míg maga marad a csárdában, - s a földje határát is addig tolja 
odább, meddig észre nem veszik; el is nevezték Meddig Józsinak . 
- Be kell hívni őket! - parancsolja a herceg, egyszersmind 
inte a tiszteknek, foglalják el helyeiket a nagy asztalnál, s midőn mindenki 
helyén állt, a herceg jobb kezével megérinté kalpagját, s ezen jelre a tisztek is, 
- midőn aztán egy mozdulatra valamennyi az asztalra helyezé: 
- Kezdődik a tiszti szék! - mondja a herceg, s az ünnepélyes csendet az iroda 
szárnyas ajtajának megnyílása törte meg, s az előbbeni két paraszt belépett az 
irodába egészen a sorompóig, mely a termet mintegy kettéválasztotta. 
A két paraszt után egy sárga mentés hajdú jött be, erősen kikefélve, s keményen 
kikent bajusszal úgy egy helyre állva, mintha napszámban ásták volna le. Ez volt a 
hídvégi hajdú, kinek kötelessége volt minden kérdéses alkalommal kéznél lenni, 
hogy egyes eseteknél fölvilágosíthasson. 
- Melyiknek mi a panasza? - kérdezé az elnöklő herceg. 
- A panaszos én volnék, - mondja Jámbor András az urakra is, meg Meddig Józsefre 
is nézvén, mintegy mutatni akarván, kivel gyűlt meg az ő baja, s ki ellen kíván 
igazságot. 
- Mi baj van, Jámbor András, hadd halljuk, miért jöttél? 
- Megtisztelem átossággal a kegyelmes herceget, nem egyébért jöttem, csak azért, 
hogy nekem van egy darab rétem, meg Meddig Józsiéknak is van egy, - ugyan az apja 
bírja, hanem az olyan magával jótehetetlen ember, hát ez a Meddig Józsi a 
mindenes; aztán a rétjén egy töltést csinált, az pedig a vizet úgy fölfogja, hogy 
az én rétemet mind elönti. 
- Igaz-e ez, Meddig Józsi? - kérdi a herceg a kérdéses személyt, ki elég dacosan 
vállat vont, s ennyit adott feleletül a kérdésre. 
Minthogy Meddig József hallgatott, a herceg az ispántól kért fölvilágosítást, mi a 
következőből állt: 
- Kegyelmes uram, már előttem is megfordult ez a panasz. Meg is mondtam Meddig 
Józsefnek szép szóval, hogy nem jól cselekszik, és kértem, szabadítaná el a vizet, 
hogy embertársának kárt ne csináljon; de lám, megint itt van a panasz, tehát nem 
használt a szép szó. 
- Értem! - szól bele a herceg, - hanem talán rosszul 
hallotta Meddig József a szép szót; azért majd én érthetőbben megmondom: Meddig 
József! - szólítá meg a herceg, - tudsz-e magyarul? 
- Igenis tudok. 
- Ösmersz-e engem, fiam, Meddig József? 
- Igenis, ösmerem kegyelmes uramat. 
- Hát azt a sárga mentés hajdút ösmered-e fiam Meddig József? 
- Igenis ösmerem, ez a hídvégi József hajdú. 
- Hát kend, hídvégi József hajdú, ösmeri-e Meddig Józsefet? 
- Igenis ösmerem! - mondja a hajdú, katonás állásából csak annyit változtatván, 
hogy szemét oldalt mozdítá Meddig József felé, - egyéb mozdulatot még messzelátó 
csővel sem vett volna észre senki. 
- Minthogy tehát mind ösmerjük egymást, Meddig József, édes fiam azt mondom, hogy 
engemet még jobban megismerj, hát még ma elvágod a töltést, és szent a békesség; 
ha pedig el nem vágnád, holnap reggel korán elmégysz Hídvégen ehhez a József 
hajdúhoz, - ha még aludnék, költsd fel, - ennél lesz számodra ötven pálcaütés, 
kérd el tőle, s ha megkaptad, elmész a jegyzőhöz, és írást adsz magadról, hogy 
megkaptad. József hajdú pedig nekem ezt az írást megküldi. Elmehettek. 
Az egész dolog oly értelmesen lőn megmondva, hogy sem Meddig József, sem pedig 
József hajdú nem mondhatta, hogy mi a parancsolat; hanem ment ki-ki dolgára és 
csak annyi mondanivalónk van, hogy másnap reggel József hajdút az ötven botért 
senki sem keltette fel. 
Midőn több ily panasz hasonló igazsággal végezteték el, Bowring úr levette jobb 
lábát bal térdéről, hol már néhány órája tartogatta, s az irodából kimenő herceget 
karon fogta. 
- Látja ön, - mondja a herceg - ezek az emberek egy csöppet sem kételkednek, hogy 
én csak az igazságot mondom ki; - hanem egyúttal megértetem velük, hogy az igazság 
nem csak akkor igazság, mikor nekik hasznos: hanem annak más is hasznát akarja 
venni. 
- De mit mondanak az ötven botnak? 
- Még nem igen volt rá eset, hogy valaki megkapta volna, - ez csak olyan, mint a 
mennykőhárító, mely nem azért van a házon, mert okvetlenül beüt, hanem hogy - beüthet ! 
- Nem rossz eljárás, ámbár szigorú! - véli Bowring. 
- Barátom, - mondja a herceg, - senki sem bánja, hogy fölülről jő a villám; az igazság is onnét száll a 
földre! 
A Sió mentében mindinkább megegyenesül a dunántúli vidék, és mérföldnyiről 
meglátszik az ember, sőt néha még a kuvasz is, midőn megkeríti a nyájt, mintha 
maga körül megingatná a légkört, s nagyobbá rajzolódnék a futamodás által, mint a 
szikra, melyet a gyerek megcsóválván, egész tűzkarikát képez a szem előtt. 
Amint a Siónak mezőkomáromi kanyarodásán alul utolszor emelkedik a föld, mintegy 
kezdete van annak a nagy rónaságnak, melynek vége a baranyai hegyek alá búvik, és 
az a nagy térség a fürgedi pusztán kezdődik oly kövéren, 
hogy néhanapján a búzakalászt majdnem úgy kell megtámasztani, mint a 
szilvafát. 
A pusztaszélről belát az utas a nagy síkságra, melyből valami egyenesen fölnyúló 
ütődik szemébe, mint valamely elhagyott kútágas, melyről a gémet levették, nem 
messze tőle pedig néhány jármos ökör kérődzik, elhasalván a mezőn. 
Négyfogatú könnyű kocsi eredt meg a síkon s a két bennülő közül az egyik Bowring 
úr, rég mondogatja, hogy lát egy elhagyott kútágast; de a herceg váltig mondja, 
hogy az lehetetlen, hisz az egész pusztát ismeri, s azon egyetlen egy elhagyott 
kutat nem tud, s végre arra a gondolatra jő, hogy az ember. 
- Lehetetlen! - mondja az angol, - nem képzelek mást mint angolt, ki annyi ideig 
mozdulatlanul megálljon egy helyben. 
- Sajnálom, - mondja a herceg -, hogy egyik béresem megbirkózik az érdemes angol 
nemzettel; mert az csakugyan ember. 
- Hisz van az a tárgy harmadfél rőf! - felesel az angol - hol fognánk ekkora 
embert? 
- És az mégis ember! 
- De hol van keze, s minő messze esik a váll a fej magasságától! - mondom, hogy az 
valamely leásott fa. 
- Hogy keze nem látszik; annak egyedüli oka az a sípujjú ing, mely leeresztve 
térdig ér; s így a távolban összefut az alakkal, fején pedig másfél arasz 
hosszúságú süveg van, - ezért esik a váll oly messze a fejtől. 
- Ahá!... már látom, hogy csalódik a herceg, hisz most látok egy kis vékony ágat 
kinyúlni legfölül, rajt lóg egy kis levél, s így mégis nekem van igazam, hogy 
elhagyott fa. 
- Téved ön, - az a kis ág a pipaszár, a levél a pipa, mely a süveg mellé van 
dugva. 
- Már nincs más mód, mint oda hajtatnunk. - véli az angol, s a kocsis az ugaron 
keresztül rövid időn beérte az alakot, mely még tíz lépésnyiről is mozdulatlan, s 
az angol háromszor, négyszer is újabb tagadásba akart kapni, midőn a kocsizörejre 
csakugyan megfordul egy pölyhös képű legény, leemelvén fejéről a süveget, melyen 
egymásba foly e három betű: H. B. L, - a tulajdonos hercegnek neve, - s a kisbéres 
szemközt állva várta be a kocsit, jobb kezét hosszú botjára nyugasztalván, amint 
előbb oly sokáig egy helyben bámult a mozgó délibábra. 
- Hogy hívnak? - kezdi a herceg. 
- Kajári Pistának, - felele a béres. 
- Enyingen van apád? 
- Igenis, kegyelmes uram. 
- Mióta vagy itt? 
- Már vagy három esztendeje eszem a herceg kenyerét. 
- Van-e valami bajod? 
- Azt tartom, nem látszik meg rajtam, kegyelmes úr. 
- Kijár a béred? 
- Mindig helyembe hozza a számtartó úr, utána sem kell mennem! 
- Nem kevesled? 
- El tudom költeni, kegyelmes uram; hanem azért a koldusnak is kerül még 
belőle. 
- No hát isten velünk! 
- Hasonlóképpen kívánom, - mondja a béres. 
- Még egyet! - szól a herceg némi mosollyal - talán neked is két 
neved van? 
- Nem tagadom, kegyelmes uram, engem itt a pusztán Holvagy 
Pistának neveznek. 
A herceg mosolyogva fogadta el a végköszöntést s a kocsist utasítá, hogy a béres 
tanyáig menjen, mert mint észrevettük, kíváncsivá lőn megtudni magyarázatát ez új 
névnek. 
Amint elfordulának, az angol ekképp szólítja meg a herceget: 
- Én nem igen tudom a német nyelvet, midőn már némileg kedvet kaptam volna, jó 
társaságom volt beutazni egész Németországot, hanem az én német nyelvtudományom 
végképpen megbukott, mert megzavart a beszédmód, a dialektusok különbsége, mely 
egyes tájakon s országokban létezik. Így én a jónapot “ Gut 
Morgen ”-nak tanultam, s Berlinben “ Jut Morjen ”-t 
hallottam, odább “ Gaud Morj ”-jal köszöntöttek, valamivel 
tovább pedig éppen “ Kujd Moring ” lett belőle. Megtanultam a 
magyar nyelvet könyvből, hanem most már kérem a herceget, vigyen el engem olyan 
helyre, hol nem úgy beszélnek, mint ahogy én könyvből tanultam. 
- Barátom! - mondja a herceg, - hát nem hallotta ön, midőn ezzel a béressel 
beszéltem? 
- Tudom, mit mond a herceg, hisz ez nem csoda, hercegnek minden falujában és 
minden pusztáján van iskola, tehát a gyermek korán megszokja a jobb nyelvet. 
- És mégis úgy van, barátom, - nálunk a legutolsó csikósbojtár is csak azt a 
nyelvet beszéli, mit a legelső tudós; nekünk nincsen kétféle nyelvünk, hogy 
egyikét az úr, másikát a paraszt beszélné, - ez a nyelv oly atyafiságos birtok, 
melyen valamennyi magyar egyformán osztozott meg. 
- Szép, szép! - mondja az angol, értem ezt a kis cselt, a herceg parasztgatyába 
bújtatott egy pár íródiákot, kik a különc angolt minden lépten-nyomon beszéddel 
tartsák. Kocsis! - szólítja meg az angol a kocsist; - forduljon vissza ahhoz a béres úrhoz , ki engem kétszer akar elbolondítani egy nap, - 
először megáll mint egy pálmafa, s aztán pedig az én kedvemért kisbérest produkál 
zsíros ingben és hosszú süvegben, s ráadásul oly okosan beszél, mint a lord mayor 
Londonban. 
A kocsi visszafordult, s az angol izmos ökleit mutatván a hercegnek, mondja: 
- Majd kezet szorítok a herceg íródiákjával; majd meglátjuk, nem fakad-e ríva egy 
kemény angolos kézfogástól? 
- Amint ön akarja! - nevet a herceg egész a kis béresig, ki némileg megdöbbent, 
midőn látta, hogy egyenesen hozzá tartanak, s némileg megbánta, hogy második nevét 
megmondta, mintha tán az urak annak jelentését kitalálták volna. 
A kocsi megállt, a kis béres lesüvegelte magát. 
- Fiam! - mondja a herceg - ez az úr kezet akar veled szorítani, azért úgy 
vigyázz, hogy meg ne ríkasson; tehát megfogd te is, ahogy az isten tudnod 
adta. 
Bowring úr leszállt és jól megnézte a fiatalembert, kinek keleti vonásai csak úgy 
lehettek íródiáké, mint bármely nagyságos úré; azért a meggyőződésért a kéz után 
nyúlt, mely a sípujjú ingnek bő száján nem bírt akkorra kiférni, mikor az angol 
már megfogta, összegyűjtvén minden erőt a marokban. 
- Na, fiam, - mondja a herceg, - csak bátran, semmit se félj. 
- Nem félek én, kegyelmes uram, - mondá béres, hanem tessék megmondani ennek az 
úrnak, ha nem tud magyarul, hogy fogja meg a kezemet. 
- Fogom már! - mondja Bowring magyarul, - csak fogd meg te is. 
- Nem tudom, hogy tiszteljem az urat, - véli a béres, - hanem jobb lesz majd 
visszajövet, addig megmondja a nemzetes ispán úr, hogy mért hívnak engem Holvagy Pistának? - mondá a béres, némileg visszatűrvén 
ingujját, melyen az izmok percegve feszülének ki, és eléggé meggyőzték idáig is az 
angolt, hogy ilyen kezű íródiák sem a szárazföldön, sem az angol szigeten 
nincsen. 
Visszahelyezkedék Bowring a kocsiba. 
- Nos, mit mond az én íródiákomhoz? 
- Ez a fickó megfojt egy bikát, - véli Bowring, - én, ki egy pár öklözőnek kezéből 
kiszorítottam a vért, mint egy hitvány citromból a levet, s ím, ez a béres a 
legerősebb szorításnál azt kérdi: fogom-e már a kezét? 
- Tehát hiszi már ön, hogy ezt nem mondva állítottam ide? 
- Vigyen el engem az ördög, ha ezt a dolgot értem; s ha csak nem vallja a herceg, 
hogy e pusztán embereket vet, hogy az országot tiszta fajjal ültesse be. 
- Szavamat adom, hogy nem; egyébiránt erről ön ezerszer meggyőződhetik. 
- Herceg! - mondja az angol, szemközt fordulván a hercegnek. - hát ha minden 
magyar ember ilyen tisztán beszél és józan eszű, mint e béres, - mit akarnak rajta 
civilizálni? 
- Hagyjuk a feleletet, ez egy olyan fogalom, midőn a csillagászok azt állították, 
hogy a nap forog és a föld áll; ezt aztán mindenki hitte, és a legelsőt, ki ezt 
tagadta, sőt az ellenkezőt állította, holta után nem hagyták eltemetni. 
- Szégyen gyalázat! 
- Na, na; vigyázzon, ne hirdessen új tant, hagyja meg a nagyvilágot boldog 
hitében, hogy itt vad nép lakik, különben a próféták sorsára jut; jobb lesz, 
tegyen úgy, mint egy jó barátom, ki egy egészen új vallást csinált, meg is írta 
hozzá a bibliát, és mindenütt keres hozzá egy Krisztust, ki az új vallásért meg 
hagyja magát feszíteni, mert magának nincsen hozzá kedve. 
- Ösmer egy embert, ki könyveket tudna írni? 
- Igen! 
- Adjon nekem alkalmat a herceg, hogy beszélhessek vele. 
- Okvetetlenül találkozunk eggyel. 
A könnyű fogat beért a birtok közepébe, hol egy négyszögben képződék ki a lakház, 
a magtár és istállók, középen a gazdasági szekerek és ekék foglalák el a kijelölt 
tért, s a hosszú lakház szárnyán a tiszti lak volt, előtte pedig a kíváncsi 
pusztaiak állták el a helyet, hogy a herceget láthassák. 
A sok közül néhány menyecskefő tűnik szembe, még pedig oly szép, hogy mit sem 
csodálkoznánk, ha Bowring úr előbbi hitéhez visszatérne, s addig kínzaná a 
herceget, míg kivallaná, hogy minden falujából összehordatá a legszebb nőket, hogy 
alkalmas kiállítással lepje meg Bowring urat, mint egykor Katalin cárnőt a festett 
falvakkal; de mielőtt Bowring úr kétségét kifejezhetné, a herceg végig vezeté a 
soron, hogy lássa külön is a nőket, aztán a tiszti lakban mondja Bowringnak. 
- Látott ön valaha ennyi szép nőt ily kevés ember között? 
- Mára én el vagyok bűvölve, azért magyarázatot sem kérek. 
- Na, ispán úr! - mondja a herceg a tisztnek, - én kimegyek a juhokat megnézni, 
maga addig tartson magyarázatot Bowring úrnak. 
A herceg elment, az ispán tiszteletteljesen várta a kérdést, mire felelnie 
kelljen. 
- Ispán úr! - kérdi Bowring, - hol szedi össze e gyönyörű népet? 
- Nagyságos uram! - kezdi az ispán, - e pusztán kívülem, a tanítón, hajdúkon és 
kovácson kívül csak béresek laknak, - e puszta hétezer hold egy darabban, tehát a 
roboterő nem elég, hanem béresekkel magunk míveltetjük. Minthogy pedig a 
kévehányás, zsákemelés nem könnyű munka; kegyelmes hercegünk jó bért rendelt, 
miért aztán annyi ember vágyik ide, hogy a javából is eleget válogathatunk, azaz, 
hogy meg is válogatjuk; - amint hogy férfiaknál a jó arc nem hiányos, és majdnem 
azt mondhatjuk, hogy az erő a szépséggel itt páros, - béreseink mind erősek, és 
majdnem valamennyi szép is. 
- Ezt már értem, ispán uram, - jegyzi meg az angol, - hanem már az asszonyokat 
csak nem ispán úr válogatja a béresek mellé? - mondja tovább az ispánra nézvén, ki 
a kedélyes tréfát mosolygással viszonozta. 
- Nagyságos uram, az ilyen dologba nem avatkozunk; hanem, hogy asszonyaink igen 
szépek, az még természetesebb, mint a másik. 
- Szinte vágyom az okot tudni. 
- Minthogy a béresnek hetenkint csak egy szabad napja van, s akkor is csak 
engedelem mellett hagyhatja el a pusztát, - a nőtelen legény röstell a pusztából 
messzire gyalogolni olyan után, ki szegénysége mellett rút is; hanem mivel rajtuk 
nincs mi kivetni való - nagyságos uram, bíz ezek csak a szépét válogatják, s 
ilyenképpen népesedünk meg isten jó voltából, - s ha végig nézünk a 
menyecskesoron, nem azt nézzük, melyik csúnyább, hanem melyik szebb? 
- Bizony most mindjárt beállok kisbéresnek. 
- Legalább lenne párja a mi Pistánknak - nevetett az ispán. 
- Jó, hogy mondja ispán uram, - egy kisbérest találtunk az út mellett, miért 
hívják azt Holvagy Pistának? 
- Éppen arról beszéltem, - szól az ispán, - s ha tetszik, megmondom, hol kapja ő 
ezt a nevet. Fenyíték alatt él itt uram ez a nép, mely minden nap növeli erejét, 
de önkéntelenül érzi, hogy ez erő bármennyit szaporodjék, kévét hányni és zsákot 
emelni fog egyedül. Minden lépten-nyomon vagy a munka vagy a hajdú áll utána, 
egymásközt civakodni nem mer; hanem esztendőn egyszer-kétszer elkéredzik 
valamelyik szomszédba vagy búcsúra, vagy vásárra, hogy kedvére kiverekedje 
magát. 
(Bowring úr egybefont karral és mohó élvezettel hallá a beszédet.) 
Ez a verekedés nem valami véletlen dolog; rákészül, mint az ünnepre magára, s 
esztendeig vezeti a vágy azon napra, hol az ütlegekben lesz annyi bőség, hogy az 
egyik fél jóval többet kapjon, mint a másik, és ezt a fölösleget ugyan egy álló 
esztendeig megemlegethesse. 
(Bowring úr öklei önkénytelenül összehúzódnak; hiában, az oroszlán körmeivel 
születik, és jól esik, ha hírét hallja az eleven húsnak.) 
- A mi embereink nem öklelődznek össze jámbor falusiakkal, nem emlékszem, hogy 
valaha olyant bántottak volna, kit egyedül a véletlen hozott útba kapusarkon vagy 
ajtónyíláson, megválasztják az ellent, mint vőlegény a menyasszonyt, hanem egész 
esztendőnek folytán izengetik, hogy ezt vagy amazt megverik, - sőt intik, hogy oda 
ne jöjjön, hova ők mennek; de ha mégis eljő, megverik csupa erőpróbálásból, 
melynek nem annyira harag a vége, mint a becsületes számvetése két kereskedőnek 
egy évi adásvevésről, melyből egyforma szám ritkán jön ki, hanem a fölösleget 
elviszi valaki, s egyéb mondanivalója nincsen, mint az, hogy ő kapott többet. 
(Bowring úr ezt mindinkább nagyobb élvezettel hallgatja, s elképzel egy becsületes 
boxot, hol a szabályok megvannak, s ha aztán az egyik szemet kiütik, az a kérdés: 
szabályosan volt-e kiütve?) 
- Becsületesen van! - hagyá helybe Bowring úr, - hanem hadd halljuk, kit szokás 
megverni? 
- Nagyságos uram, - folytatá az ispán, - amint Enyingről Mezőkomáromon át idejön 
az utas, Hídvéget éri, hol nem jobbágyok laknak, hanem szabadosok, kik háborús 
időben katonasorba állnak föl kegyelmes hercegünk zsoldján; békében pedig az egész 
környéknek megszokott rémei; mert a hídvégi ember, ha lehet, meg nem marad egy 
korcsmában mással; azért vagy ő dob ki mást, vagy magát dobatja ki. 
(Bowring alig győzi hallgatni, véghetetlenül érdekli, hogy most mindjárt megvernek 
valakit.) 
- Annyira vitték ők már ezt a dolgot, hogy nem köt ki velük senki, tehát 
kénytelenek odább menni, hogy hírüket, nevüket fönntarthassák, - s ezen célra 
néhány év óta legalkalmasabbak nekik a fürgedi béresek. Most még azt kell 
megmondanom, hogy az egész hídvégi népet valamint a fürgedi béreseket is egyedül 
egy képviseli, - ha ez a kettő azt izeni egymásnak, hogy itt vagy ott megveri, 
annyit tesz, hogy az egész hídvégi falu és minden fürgedi béres, aki csak nőtelen, 
ott leszen. 
- Talán el is unta már nagyságos uram, inkább elhagyom. 
- Meg ne álljon, az istenért, inkább nem eszem, vagy még éjszakára is itt 
maradok. 
- Ha addig van, hát elmondom a többit is. Malom nem lévén a pusztán, a 
mezőkomáromi malomban szoktunk őröltetni, s e célból majdnem minden héten megyen 
föl egy béresszekér őrleni valóval, s egy béressel tíz asszony is megyen a 
malomba. Midőn a hídvégi hídnál átmennének, a híd alatt okvetetlenül ácsorog 
öt-hat hídvégi szabados, köztük pedig legtöbbször valami csúfnéven Meddig Józsi nevezetű ember. 
- Ezt már ösmerem! - szól bele az angol. 
- Megállj! - szólítja meg Meddig Józsi a bérest, s aztán a szekéren üldögélő 
asszonyok közül egyiket megkérdi: 
- Van-e még Fürgeden eleven ember? 
- Hogyne volna, - felel valamelyik élesnyelvű béresasszony, - aki haldoklik is, 
megeszik tíz gombócot, - azért őrletjük ezt a tenger sok búzát. 
- Hát egy kis pecsenye kerül-e melléje? - kérdi gúnnyal a hídvégi. 
- Pár számra vágják nálunk az ökröt, de van is ám erő, három kévét kap föl egy 
villára a mi emberünk, pedig két kéve tesz annyit, mint egy hídvégi ember, - 
nyelvel az asszony - fél ember pedig a ráadás. 
- Ki mondja azt? - kérdi foghegyen a hídvégi. 
- Mind azt mondja, - lőn a válasz - hanem Holvagy Pista még a negyedikkel is 
megszerzi. 
Ennyi aztán már untig elég, a hídvégi halfogó már nem állhatja; hanem azt 
mondja: 
- No hát néném asszony, megmondja annak a Holvagy Pistának, hogy ott leszek az 
ozorai Szent Istváni búcsún; hanem be ne jöjjön, vagy megmondja az ispánnak jó 
előre, hogy a hat ökrös szekér a kocsma előtt álljon, hogy legyen min haza vitetni 
magát. 
- Megmondjuk, öcsém-uram, ne búsuljon, majd az izenetet meg a másik fordulóval 
hozzuk meg. 
Ezzel elválnak, az asszonyok megőrletnek, hazamennek, - az izenetet elmondják, s 
midőn megint a malomba mennek, már megvan az izenet. 
- No, mit izent Fürgedről Holvagy Pista? - kérdi a hídvégi. 
- Csak azt izente, - mondja a múltkori asszony -hogy köszöni kelmednek jó 
akaratját, - hasonlóképpen minden jó kívánsággal van, azért izeni is, hogy a 
hídvégi felcsert, meg a vizes lepedőt elvigyék az ozorai búcsúra, - arról aztán ne 
búsuljanak, hogy hiába vigyék, mert majd mindenikbe raknak egy embert a fürgediek. 
Ezt izente Holvagy Pista. Minden jót! 
- Így megyen az izengetés álló esztendeig össze-vissza, néha aztán útközben meg is 
szaporítják; no de nem veszi senki számba, ahány szó, annyi ütleg bizonyosan 
kerüli; ki páros, ki páratlan, csak ember legyen, ki ezt kiállhatja. 
- Mikor van ez a búcsú? - kérdi Bowring. 
- Éppen holnap lesz, - nagyságos uram, felel az ispán az ajtó felé nézvén, 
minthogy a herceg már visszajött, s bejövet azt mondja az ispánnak: 
- Holnap szent István nap, ispán úr, el ne mulassza bemenni Ozorára, hogy a búcsún 
valami rendetlenség ne történjék. 
- Ott leszek, kegyelmes uram. 
- Még én is! - mondja Bowring. 
- Nem unja el ön magát ilyen falusi ünnepélyen? 
- Gondoskodtam élvezetről, - mondja a kérdett - el nem maradnék ezért a 
pusztáért. 
A herceg nem kételkedék, hogy az angol valami szokatlant akar látni, tehát nem 
akadékoskodék, hanem kívánsága szerint a pusztán hagyá. 
Egész estig beszélteté magának a különböző kalandokat, későn este tért csak 
nyugalomra, s mint a gyermek, egész örömmel ébred föl a másik napra, mely Hídvégen 
és Fürgeden ezen szóval üdvözölteték: 
Ma van az ozorai búcsú! 
Reggel korán fölkelt az angol, s még ekkor látta, mily ünnepi szín van a pusztán, 
midőn a kis béresek fehér patyolatingben és gatyában, feszesen testhez szoruló 
apró gombos mellényben járták át a nagy udvart, miközben egy sárgavörös tarkájú 
kendő a mellény gombján megerősítve s oldalt a zsebbe tűzve lobogott a lépések 
után. 
A nagyszájú ing fehér felhőként lebbent meg, s a nagy tisztaság szokatlan 
méltóságot kölcsönzött a választott magas alaknak, mely után még az öregasszony is 
elgondolkodott egyet, hát még a fiatalabb! 
A sok készülődés után a nőtelen legények vagy húszan összegyülekeztek, mit a hajdú 
már bejelentett az ispánnak, ki a legénységet ezzel a szóval ereszté el: 
- Legények! a szent misén minden ember jelen legyen, s meg ne próbálja valamelyik, 
hogy izgágát csináljon; mert akkor én is ott leszek ám. 
- Nem lesz panasz! - mondja egy a többiért, s a nyalka csapat megoszlék, hogy 
ki-ki akkor menjen, mikor kedve tartja. 
Készen álltak a megnyergelt paripák, Bowring úr az ispánnal lóháton ment be, hogy 
így tetszésük szerint követhesse a pusztaiakat, kik különvált csoportokban 
tarkázták meg a nagy országutat, mely a pusztán keresztül a faluba vezetett. 
Egy férfi ment elől, utána egy asszony, míg utánuk jóval hátrább egy legény s egy 
leány, hanem olyanképpen, hogy az útnak egyik szélén a legény, másik szélen pedig 
a leány ment oly következetesen, mintha kimérték volna nekik az utat. 
- Az elsők - mondja az ispán Bowring úrnak, - házaspár, a férj elől megyen, utána 
pedig a nő, férjének dolmányát vetvén vállára, s a széles országúton nem lép férje 
mellé, hanem szüntelenül utána megyen, s amit a férj elől beszél, ő azt a második 
sorból hallgatja, s onnét felel vissza. Ez itt megmásíthatlan szokás, - folytatja 
az ispán, - míg jóval hátrább egy nőtelen legényt látunk és vele átellenben egy 
leányt, nem mintha gyűlölnék egymást, sőt tán éppen az ellenkező az igaz; de jaj 
volna a lány becsületének, ki a nagy országutat közbe nem ejtené, minthogy a nagy 
pusztán oly messziről meglátszik az ember, s ezen szokás által védettebb az erény, 
mintha az anya szeme nyomról nyomra kísérné a leányt. Szent szokás ez uram, s egy 
megsikamlott erkölcsöt példának okáért nem tudnék elmondani évtizedek óta, s éppen 
ezért nem aggódik az apa, hogy lányát magától eleressze; mert mint a nyitott 
könyvnek legelső betűje, oly tisztán kilátszik az ember a távol rónaságból. 
Az angol nyugodtan hallgatta a beszédet, s egyet körülnézett a nagy pusztán, hol 
még akkora magasság sem látszik, melyre egy emléket tehetne le e tiszta 
gondolatnak, ha csakugyan elvetődnék erre még olyan, ki itt vad szokást keres, 
holott oly tiszta az erkölcs, hogy a nagy világ civilizálója nem méltó rá, hogy 
mezetlen lábbal és födetlen fővel lépjen e térre, hol még a kereskedés tanyát nem 
vert, de az erkölcsöt sem tette portékává senki. 
A síkságból mintegy visszafelé mentek, és néhány ritka szálfa között leereszkedék 
az eddig nem látott erdőnek mélyébe, melyből egy erős kanyarulat nagy mélyedéseken 
át Ozorára vezette a két búcsúi vendéget, kik a vendégszerető pap udvarán szálltak 
le a lóról. 
Összesereglett a vidéki népség, megkondult a harmadik harangszó, s a hívők 
áhítattal léptek át a szent küszöbön, tisztelni a legelső magyar királyt, kit a 
vallás megszentelt, s a buzgó nép közelebb hiszi magát az éghez, mikor édes magáét 
maga fölött látja. 
Az imaházból kihallik a buzgó ének, és szinte fölnéz az ember az égre, hova 
fölfelé tör a buzgalom, s elgondolja a magyar ember: Igazságos 
az isten, - s nagy áldást készíthet ez nékünk, hogy oly sokáig kell érte 
könyörögnünk! 
Mise után szétment a búcsú-nép, vendéglátó házakban ülvén meg az ünnepet, - s 
egy-egy banda lepte meg az úri házat, egy-két órára helyrerángatván a kedvét a 
búsuló magyarnak. 
A tisztelendő úr asztalát sűrűn körülülte a vendégsereg, csak egy hely maradt 
üresen legfölül, Bowring úré, ki a kocsmában ül egy nyári kabátban, 
lovaglósapkában, s készebb elkoplalni három nap, mint hogy az ozorai verekedést 
elszalassza. 
A kocsmáros egy kis ajándékért a bormérőbe eresztette, hogy minden alkalmatlanság 
nélkül élvezhesse a látványt, mire nem igen sokáig kelle várakoznia; mert valamint 
a rémek órája, lassankint ez is elkövetkezett. 
Délutáni egy óra felé felhőként tódult be egy fiatal csapat, élükön Meddig Józsi 
lépett a kocsmába, s a legkényelmesb helyet kiválasztá magának, hogy embereit, 
mint vezér a hadsereget, végig lássa, egyszersmind elöl legyen, s hogy a cigányhoz 
közel legyen; mert hiában, ő a vezér, őt; illeti meg a tisztesség, hogy ő mulassa 
magát a cigánnyal. 
A kocsma tágas volt, legalább elég tágas arra, hogy észre ne vegyen senki egy 
alakot, mely az ellenkező zugban a padon végig feküdt be a falnak, anélkül, hogy 
akár a mulatók zaja, akár a zene megfordíthatná a padon, hol már jó ideje lehet, 
de senki sem kívánkozott az általa elfoglalt helyre, s magának, úgy látszik kevés 
kedve van azt elhagyni. 
Megindult a jó kedv. Egyéb nem hiányzék, csak az, hogy a búcsú Bowring úr 
várakozásának megfeleljen, azaz: hogy a légyott el ne maradjon; de nem is maradt 
el. 
A nyitott ajtón meghajolva lép be egy hosszú süvegű béres, utána vagy öt. Az első, 
kit nem szándékunk máskor szerepeltetni, nyers hangon kíván jó napot a 
kocsmárosnak, s olyanformán néz körül, mintha senki sem volna a kocsmában, pedig 
Meddig Józsi olyan lármát vert egymaga, hogy az ablak is megnyílott bele; de a 
béres mégis azt mondja: 
- Kocsmáros uram, adjon bort, legalább ne unja el magát az ember a kocsmában, ha 
maga van. 
- Debz’ van itt más is! - szól a kocsmáros, a kikészített meszelyt a hídvégi vezér 
mellé helyezvén, - nem látja kend, hogy a hídvégiek is itt vannak? 
A béres előbb ivott a borból, pajtásait is megkínálta, s még azután mondja: 
- Nem is vettem őket észre! 
Bowring úr nagyobb élvezettel nézte ezt az előjátékot, mint a szatmári ember a 
komédiát, midőn a medvét várta, s a bormérő nyílásán kidülleszkedve, mint egy első 
emeleti páholyból nézte a drámát, melyben két hős küzdelme kezdődik. 
- Öcsém, tán hályog van a szemeden, - gúnyolódik a hídvégi - itt van ám a hídvégi 
felcser (ez célzás), nem lenne jó, ha szemedet a 
tenyeredbe adná? 
- Már én majd csak így is hazatalálok az éjjel! - mondja rá a béres egykedvűen 
leülvén az asztal mellé, jó közel, majdnem szomszédnak Meddig Józsi mellé. 
- Azt gondoltam öcsém, hogy szekéren mentek haza , - 
gúnyolódik amaz. 
- Már ha tudtuk volna, hogy itt lesztek, tán csak eljött volna utánunk a 
szekér. 
- Pedig eljöttünk! - mondja hegyesen a hídvégi szabados. 
- Nojsz, mi sem maradtunk otthon! - felelt a béres. 
- De látlak. 
- Én is, - lőn ismét a kurta válasz, midőn a kocsmáros megint bort tett a vendégek 
elé, Bowring pedig azt kérdi a kocsmárostól, ki a bormérőbe visszament: 
- Úgy látom, hogy ez egyik sem mer a másikba kapni. 
- Dehogy nem, uram, - dehogy nem, - lesz itt mindjárt olyan verekedés, hogy 
darabokra szedik egymást; csakhogy uram ennek is megvan a maga módja, még pedig 
az, hogy ezeknek idáig nem volt még igazi okuk a verekedésre az izengetésen kívül, 
- tehát most csak ürügyet keresnek, hogy egymásba kaphassanak, most idáig csak 
kötődnek; - végzi be a kocsmáros, lemenvén a pincébe, s magára hagyván az angolt, 
ki megint a párbeszédre figyelt. 
- Hát azt mondod, hogy látsz? - kérdi a szabados a bérest. 
- Persze, hogy látlak! 
- Azért kérdem, - mondja amaz - hogyha hályog van a szemeden, inkább közelebb 
jövök hozzád, - folytatja a szabados, közelebb csúsztatván könyökét az asztalon, s 
minthogy a béres is már könyökre támaszkodék, a két kéz olyan közel volt, hogy 
egyik a másik szemét könnyen kiüthetné. 
- Talán megférnél egy helyben, öcsém? - kérdé a béres könyökét jól felfeszítvén, 
mert ládd én odább nem megyek. 
- Hátha odább mész? - véli a szabados. 
- Nem hinném! - mondja a béres egy helyből, mire a másik már oly közel csúszott, 
hogy könyöke megérinté a bérest. 
- Hozzám ne értesd többször a könyöködet, mert aztán előkérheted a vizes lepedőket ! - mondja a béres, mire a hídvégit egyike 
saját pajtásainak egy kissé meglöki, s ekképp a béres könyökét eltaszítja az 
útból, mire aztán vége a diplomáciai tárgyalásnak, és elsül az első ágyú, azaz, a 
béres úgy löki mellbe Meddig Józsit, hogy az rögtön a falhoz csapódik, ha éppen a 
másik hídvéginek feje közbe nem keverednék, mely aztán olyant ütött a falon, hogy 
a fal is egészen megveresedett, - csakhogy a természettudósok már akkor is 
haladtak annyira, hogy ez a csudatétel csak annyiból tulajdonítható a hídvéginek, 
amennyiből a vér nem a falból, hanem az ő fejéből ázott ki. 
Fölegyenesedett erre a hídvégi vezér, s mielőtt az ütleg következnék, harsány 
hangon mondja: 
- Na te, konvenciós cseléd, puhára verlek ma, azt elhiheted, azért hagyok még egy 
“Miatyánk”-ra való időt, hogy szó nélkül ne menj a másvilágra! - fenyegetődzék a 
hídvégi, egy nagy ólmos gyűrűt keresvén elő mellénye zsebéből, mi abban az időben 
tiltott viselet volt, s míg azt kis ujjára húzta, mintegy időt hagyott amannak, 
mintha azt csakugyan nagylelkűségből tenné: de a béres sem hagyta használat nélkül 
az időt, sípujjú ingét fölszedte s karja körül gyűrte, az egyik ujj alól 
egyszersmind egy kurta furkós botot szabadított ki, mellyel, kis körben 
megcsóválva, elegendő kemény ütéseket osztogathat az ember. 
- No hát; aki herkópáterod van, - lármázott a szabados egész dühvel, - hadd 
veszlek kézre benneteket, - mondja kitörve többedmagával; de mielőtt a többi 
oldalt kerülhetne a béresnek, az hátulsó lábára veté testének terhét, aztán az 
egyik oldalasnak feje felé célozván, mire amaz fejét védené karjával, addig a 
béres a kurta bottal olyant vágott a lábszárra, hogy az oldalt levő a földre 
rogyott. 
- Ez szabályos ütés volt! - kiált Bowring, kit észre nem vevének a nagy lármában, 
hanem azért ő nem szűnt meg tudományos szempontból is megrostálni a dolgot, az 
illetők pedig egymásután szolgáltatták az anyagot, nagy erővel vagdalván egymást 
földhöz, mintha az egésznek jó részét fekve kellene elvégezni, nehogy oly hamar 
kifáradjanak. 
- Csak a fejét, ott nem sántul meg, - hallék a kiáltás. 
- Ne sajnáld, nem apád! - mondja a másik, csakhogy a fölkapaszkodók helyére megint 
új embert vernek földhöz, a korcsma ablakain pedig meggyűlik a bámészok serege, az 
ajtón állók pedig csak annyit segélnek a dolgon, hogy egyik vagy másik fejbe vert 
embert kiviszik a kúthoz, hol addig mosogatják, míg újra bemehet, folytatni a 
munkát. 
A béresek mise után megszéledtek a vásárban, s ez a négy-öt bármily hosszan tartja 
a helyet, lassankint kifárad, csak az bírja még őket lábon tartani, hogy 
parasztszokás szerint az eddigi vezér elkiáltja: 
- Vesd nekem a hátadat! - mire a többi hirtelen él az óvatossággal, s új erőt 
gyűjt a védelemnek e módjából, mely Bowring úr méltánylását tökéletesen megnyeri, 
szabályosnak ösmervén az egész verekedést, legkisebbet sem törődvén azzal, hogy 
fáj-e az ütleg, vagy nem? 
Egy-egy béres rohan be a verekedés hallatára, de a többes szám még mindig 
nevezetes előnyben van, s a kocsmáros félvén a rosszabb következménytől, megsúgja 
Bowring úrnak, hogy bemegyen a paphoz, hogy a fürgedi ispánnak a dolgot 
megjelentse. 
Elment, visszajött a kocsmáros, de nem jött vele az ispán, és Bowring úr is már 
szívesen hajlott a béresek mellett kelni részvétre. 
- Nos, kocsmáros, - kérdi Bowring - benn volt az ispánnál? 
- Igenis, megjelentém, hogy a béreseknek most mindjárt végük lesz. 
- És mit felelt az ispán? 
- Azt mondá, uram, hogy úgy kell nekik, miért hagyják magukat. 
A verekedés már végső végét, a legrútabbat érte meg, ekkor ordítja el magát az 
egyik a béresek közül: 
- Hol vagy Pista? 
- Itt vagyok, - mondja a fal melletti padon nyújtózkodó alak, fölgyűrt ingujjal 
rúgván föl magát egyenesre, s egy kurta hídvégi legényt derékon kapván, a 
csoporton át az ajtón kivetette, mondván: 
- Félre az útból, kölyök, - mert majd lábadra lépnek, aztán ríva fakadsz. 
Pedig a fiú alig lesz már húsz esztendős dacára, hogy nem bírt tovább kapaszkodni 
ki a csizmájából, mint öt láb. 
Bowring úr megismerte most a tegnapi kis bérest, valamint egyszerre megmagyarázá 
önmagának, hogy őt csak végső veszedelemben hívják elő, s azért nevezék el: 
Holvagy Pistának, csak az a kérdés, hogyan végződik el a dolog. 
A hídvégiek megálltak egyet a civakodásban, s addig maradt annyi szünet, hogy a 
béres fönnhangon mondhatá: 
- No, Józsi! - kiált a hídvégi vezérre, - már most én is itt vagyok, most már nem 
te mondod meddig ,hanem majd megmondom én! - szól harsányan 
a béres, megfogván két hídvégit egyszerre, s nagyot kiáltván egyik-pajtására: Tedd be az ajtót, hogy ki ne mehessenek ,majd kiadogatom őket 
az ablakon, van-e ott kinn vizes lepedő? 
A cigányok rémültek el legjobban, de már nem mehettek ki, s a boldogtalanok egy 
sarokban húzódtak össze, egyaránt féltvén a nemes hegedűt, és azt, ki azon 
hegedülni szokott. 
Megváltozott a harcnak egész alakja, most kezdődött még az igazi kévehányás, mert 
már néhányat löktek ki az ablakon, míg bent elszánt bírakozás kezdődék, hogy ölbe 
lehessen kapni a legényt, és így az ablakra kerülhessenek vele. 
Meddig József, mielőtt a nagy gyűrűt halántékához mérné Pistának, ez elkapta az 
esésben levő kezet, s egyet csavarván rajta, térdre zuhant a dühös szabados, s 
egyet tarkón ütvén őt a béres, elfeküdt a földön, de a béres láb alá vette, hogy 
megérezze, ha föl akarna kelni, míg ő egyúttal segíti az ablakon kirázni a 
többit. 
A megvert szabados eszén volt még, s érezvén a megveretést földön fektében 
bicsakját szedte elő, hogy egyet kerítsen vele a béres combján. 
Észrevette ezt a remegő cigányok közül a prímás, minthogy közelében hevert a 
szabados, kinél a muzsika ára a mai napra már úgy is elveszett, - hirtelen 
lehajolt, s a szabados kezébe kapaszkodott, s tág torokkal bőgte a béresnek, hogy 
kapja el a lábát. 
Bowring úr elrémült, - látta, hogy a szabály már megbukik, s hogy a fölbőszült 
embert a béres most már nem fogja kímélni, hirtelen kirohant a bormérőből, és 
lélekszakadva rohant a paplakba, hol az ispán úr éppen most fogta el a pap 
pagátját. 
- Ispán úr, - ispán úr! - kiáltja Bowring - jöjjön hamar, a fürgedi béresek most 
mindjárt agyonverik a hídvégieket. 
- De az már nem lehetetlen! - mondja az ispán ijedten, azon kívül pedig földhöz 
vágta a kártyát, s kalap nélkül rohant előre, utána pedig az angol s a bormérőben 
sikerült beérnie, hol az ispán messziről kiáltja, éppen midőn a béres ölbe kapta 
Meddig Józsit, hogy úgy vágja a falhoz, hogy holnapig ott ragadjon. 
- Hát nem volt még elég? - mondja az ispán. 
- De már elég volt! - mondja Pista oly nyugalommal, mintha kévét hányt volna, s a 
szabadost mintegy ölbeli gyereket eresztvén le a földre, honnét még azután is alig 
bírt a kegyetlen ölelés miatt egyenest megállni. 
Az ispán nem szólt többet, a béresek egész egyszerűen mondák: 
- Csöndes jó éjszakát kívánunk mind közönségesen! S ezen szóval eltávozának, csak 
Holvagy Pista mondá a cigánynak: 
- Megküldöm az árát a muzsikának, - s talán az emberséget is meg tudom még egyszer 
hálálni! 
A béresek után Bowring is elment az ispánnal, kit ekképp szólított meg: 
- Uram, furcsa nép ez a magyar! 
- Higgye meg nagyságos uram, szeret ez a magyar engedelmeskedni , ha tudja, hogy olyan ember parancsol neki, aki tudja: 
mikor kell parancsolni . 
Mikor Bowring úr az ispánnal azon részére ment a falunak, hol a fürgedi út a 
hídvégitől oldalt válik, látták a két csoportot eltávozni, - a béresek szótalanul, 
a hídvégiek közül azonban hallatszék Meddig Józsinak éles hangja: 
- Lesz még ozorai búcsú! 
- Itt leszek! - kiáltja vissza Holvagy Pista, kinek nevét, íme megmagyaráztuk 
ma. 
Mielőtt azonban az ozorai búcsúnak napja elkövetkeznék, beleszólt az idő a 
történetbe, s embereinkkel máshol találkozunk. 
A Siónak másik oldalán van egy becsületes komposszerátus, azaz, hogy van több is, 
hanem ebben az egyikben élt az időben nagyságos Baltayné asszonyság lányostól, ki 
anyjának özvegy napjaiban egyedüli boldogsága lőn, ha tudniillik maradt még annyi 
idő, hogy véle néhány szót válthatott; mert a nagyságos asszony korán özvegyen 
maradván, úgy beleszokott a gazdaság vitelébe, hogy hétköznap még a csizmát is 
fölhúzta, és a Sió melletti kaszásait még a csádéban is felkereste, ha valamiképp 
az gyanítá, hogy az árnyékban hűselnek. 
- Ettél-e már fiam? – kérdi a meglepett napszámost. 
- Igen is, ettem, nagyságos asszonyom! - feleli a meglepett ember. 
- Jó volt az étel? 
- Hála istennek, bíz az jó volt. 
- Hány gombócot ettél meg, édes fiam? 
- Azt tartom, ötnél kevesebb nem volt, ami egyre jutott. 
- Egészségedre váljék, édes fiam! - szól a nagyságos asszony - hanem ha a 
vendégség tetszésedre volt, hát jó lesz megfogni a kaszát, mert máskor imádkozva 
sem eresztelek a földemre. 
Nagyot vörösödött a napszámos, és szégyenkedve nyúlt a kaszavágás után, egy fogás 
helyett kettőt is vágván, hogy a nagyságos asszony egyebet ne mondjon. 
Hazament a nagyságos asszony, megnézte a ház környékét, mely mindenütt oly tiszta 
volt, mintha húsvétnapra söpörték volna össze, nem lévén senkinek megengedve, hogy 
ott engedelem nélkül való dolgot cselekedjék, kivévén egy bakszarvast, mely néha 
óra hosszat összenyargalászta a majort és a kastély udvart, megállván közben az 
erkély előtt, honnét nyalánk alamizsna hullott alá a torkos állatnak, - csakhogy 
úgy elszemtelenkedte magát néha, hogy addig meg nem ízlelt semmit, míg a fiatal 
úrhölgy le nem jött, s át nem ölelé sudár nyakát, s így nem kínálá saját 
tenyeréből a büszke állatot. 
Mindennap tiszta piros szalagot kötött a szarvas nyakára, honnét lepirosodván, 
messziről megláttatá, hogy a kegyenc nem valami kóbor erdei vad, hanem emberek 
között élő, elkényeztetett állat, mely a kényelmet, s az emberek látását annyira 
megszoká, hogy valaki elől megfutamodni nem igen szokott; pedig szívesen kiugrott 
a kapun, s néhány óráig is elkószált a határban, hol őt már minden ember 
ismeré. 
Midőn az úrnő lejött, órákig elkísérte őt a nagy angol kertben, - néha 
meg-meglódult, és átnyargalá a körüleső tért, vagy aztán megjuhászkodva, mint 
valami kezes bárány, járdalt az ifjúhölgy után. 
Mielőtt az ifjú hölggyel találkoznánk, maradjunk a nagyságos asszonynál, ki ma 
minden egyéb dolgot láttatlanban hagyott, hogy a várt vendéget fogadja, ki ugyan 
éppen kőfalköznyi távolságra lakott, de mégis oly távol estek egymástól, mintha 
előbb a világot kellene megkerülni, s akkor is egyszer legalább eltévesztenék az 
utat. 
A Baltay-családnak volt egy öröksége, mely fiúról fiúra szállt, - egy elátkozott 
pör, mely minden Baltaynak életéből kész tíz esztendőt pörölt ki, - hanem ennyi 
haszontalanul elvásott esztendő nem volt elég arra, hogy valamelyik Baltay megérte 
volna végét. 
E pör okvetetlenül a kisebbik ágnak tönkrejutásával végződött volna, hanem midőn a 
végsőre kerülne a dolog, egy vagy más közbejött érdek megállította a feleket, kik 
aztán tíz esztendeig ismét megnyugodtak, míg tudniillik ismét megbolondult 
valamelyik, vagy lócserénél, vagy kölyökkutyán, s kitört a háború újra s addig 
citáltatták egymást, hogy a megyei esküdt két lovat tartott csupán a 
megidézésekre, megintésekre, míg ismét valahol összebékéltek valamely jófajta 
csikón. 
Ezen tusakodások közt azonban a pör annyira megérett, hogy jelen nemzedékünknek 
már kevés tenni valója volt, az ifjabb ág keményen lőn ostromolva s megérzé, hogy 
lába alatt inog a föld, ha az öregebb ágnak most már egészen végső ivadéka 
haszontalannak nem vélné a munkát. 
Tíz év óta hallgat az öregebb Baltay, - az ifjabb ágon lévő egyetlen öccsének 
meghalálozása keményen szívéhez ütődött, s a prókátorok bármennyire nyaggatták, 
nem akart a pörbe elegyedni. 
Végre nagyot gondolt, saját testvérének fia egyedüli örököse lévén roppant 
vagyonának az öregebb ágon, tízévi hallgatás alatt, addig-addig nézett a szomszéd 
udvarra, melynek minden tyúkját megismerte, hogy Baltay nagyságos úr ekképpen 
gondolkodott: 
- Nekem öcsém van, a sógorasszonynak lánya, ez a mennydörgős mennykő nagy pör 
egyszerre végét éri, ha ezt a két fiatal cselédet egymás mellé állítom! - mondja 
magában, s kikiált a hajdúnak, hogy a nagyságos asszonyságot tiszteli, ha terhére 
nem lesz, ebéd után három órakor tiszteletét teszi. 
Megjött az izenet, hogy a nagyságos asszony mindenkor igen szívesen látja, s a 
mondott időben elvárja a nagyságos urat. 
- Az aranyos mentémet! - mondja a nagyságos úr. 
- Tessék parancsolni? - kérdi a hajdú a szokatlan dolgot. 
- Az aranyos mentémet! 
- Kiporoltam igenis! - mondja a hajdú, útját akarván állani a különös 
készülődésnek. 
- Hát még harmadszor is mondjam, hogy adja kend ide az aranyos mentémet?! 
- Nincs ám ma vasárnap! - okoskodik a goromba hajdú. 
- Hát kend nagy fülű - riad föl az úr - hova megyek én most? 
- Nagyságos Baltayné asszonysághoz; - csakhogy úgy is tudom, hogy a nagyságos 
asszony kineveti a nagyságos urat, mikor egyszer aranyos ruhában megy oda, máskor 
pedig annyi papirost szegeztet a kapujára, mintha sárkányon akarná 
fölereszteni. 
- Nem érti kend a dolgot, - véli a nagyságos úr - adja ide mentémet! 
A hajdú nagy későn előadogatott mindent, s urát addig rángatta, míg a mente 
ráfért, hanem midőn ezt is elvégezte, azt mondja: 
- Ne mondja a nagyságos úr, hogy ezt is meg nem tettem, hanem már most fölmondom a 
szolgálatot. 
- Elment a kend esze? 
- Még nem ment el, - véli a hajdú, kulimászos bajuszát megegyengetve, - hanem 
attól félek, hogy elmegy! 
- András! kend vagy sokat ivott ma, vagy keveset. Mi lelte kendet? 
- Csöndességben akarok élni vénségemre, - mondja a hajdú, - s minthogy a nagyságos 
úr a szomszédba megy, azt tartom, hogy onnét pör nélkül nem jön haza, - akkor 
aztán András fusson kend ide, - András fusson kend oda! - zsörtölődik a hajdú, s 
magát végignézvén, mondja: már pedig uram, ötven esztendeje szolgál engem ez a két 
láb, aztán ha nagyon megszalasztom őket, attól félek, előbb kifutnak velem a 
világból, mint akarnám. 
- Na, legyen kendnek esze! - nem veszekedni megyek, hanem ha lehet, megcsinálom az 
örök békességet, - egy házasságot gondoltam ki! 
- Mit gondolt ki a nagyságos úr? 
- Egy házasságot! - mondja bizalmasan amaz, még pedig oly boldogsággal, mintha 
esküvőre menne. 
- No hát akkor ne is menjünk odább nagyságos uram, hanem itt a kréta: egy 
esztendőre ötven forint meg a ruha, - ezt éppen a mai napon megszolgáltam, az új 
még rajtam sem volt, hát nem vásott, - a pénzből adott nagyságod a simontornyai 
vásárkor öt forintot, a komáromi búcsúban tízet, - a kiliti búcsún húszat, ez 
annyi, mint harmincöt, - tegnap tízet, ez éppen negyvenöt forint, - marad még öt 
forint, ha adja, jó, ha nem, hát abban sem halok meg, hát jó egészséget kívánok! - 
legyen boldog a nagyságos úr! - mondja a hajdú elnehezülten, - ha a nagyságos úr 
ilyen nagyot akar botlani, hát jó; én leveszem róla a kezemet... de én meg nem 
maradok olyan házban, hol az asszony is olyanképpen akar úr lenni, mint a férfi, 
vagy még tán több is; ezt én nem szoktam meg, de nem is szokom! 
Mindezt oly hamarjában elmondá a hajdú, hogy Baltay úr nem bírta megállítani, 
hanem midőn aztán a hajdú lelke elnehezedett akkor mondta: 
- No András, legyen kendnek esze, - hisz nem én akarok megházasodni, hanem az 
öcsém! 
- Hát mért nem szólt a nagyságos úr elébb? - véli a hajdú, a krétát letörölvén az 
asztalról. 
- Lehet is kend miatt szóhoz jutni! - lármázik a nagyságos 
úr. - Illik is itthagyni az embert, mikor már harminc esztendeig van kend a 
háznál. 
- Jól van hát no! - csitítgatá a hajdú, - hanem ha nekem még egyszer előkéri a 
nagyságos úr a processzust, akkor aztán meg nem marasztanak ám a háznál. 
Nem adott feleletet a nagyságos úr, hanem midőn a hajdú addig húzta-vonta rajt a 
ruhát, hogy már nem volt mit igazítani, akkor mondá: 
- Na most már elmehet! 
Baltay úr erőteljes ember levén, a nádpálcát csak kézbevalónak vitte, s büszke 
tartással ment végig az egyik udvarból a másikba, hol minden ember megsüvegelé már 
messziről, s akit megilletett, megpróbálta megcsókolni a kezét. 
Fölment a tágas lépcsőzeten, hol mindenféle bolondul faragott állat bámészkodott a 
lépcsőzet mellett s Baltay úr lassan lépegetett, mintha a rég nem látott alakok 
számon kérnék tőle ezt a ritka látogatást; azonban sokkal derültebb hangulatban 
volt, mintsem hogy szemrehányásokra gondolni akarna, tehát fölmenet megcirógatá az 
állatokat, hogy ily rég nem látogatta meg őket, aztán pedig az előszobába 
nyitott. 
A nagyságos asszony cseléde ajtót nyitott, s a nagyságos úr megvakarintá csizmája 
hegyével a padozatot, fejét nagy tisztelettel meghajtá, s a házi asszonyhoz 
közeledett, ki sötét selyembe öltözötten néhány lépésre eléje jött. 
- Hol is hagytuk el a szót? - kérdi Baltay, kedélyesen akarván elütni a tíz 
esztendei haragot. 
- Már nem emlékszem rá. - mondja a házi asszony bizalmas arccal. 
- No hát ha elfelejtettük, sohase jusson eszünkbe. 
- Adja isten! - kívánja az úrnő, mintha nem egészen hinné, hogy elfelejtett 
mindent. 
- Kezet reá, húgomasszony, - ha aztán kezet adott, megmondom, miért jövék ide? 
- Itt a kezem, kedves urambátyám! - mondja az asszony, odanyújtván kezét, - nem 
olyan puha most, mint akkor, midőn istenben boldogult uram, Baltay Sándornak az 
oltár előtt nyújtám; mert azóta én vagyok ennél a háznál az utolsó cseléd; mert a 
többi tudja, meddig szegődött, - nekem pedig addig van maradásom, míg a prókátorok 
ki nem pörölnek. 
- Ne is hozzuk elő húgomasszony; mert aztán mégis eszünkbe jut; ami tíz esztendő 
előtt utolsó szó volt, - pedig az is tiszta kár, hogy eddig össze nem 
békéltünk. 
- Hát mi jót hozott urambátyám, az én özvegyi hajlékomba? 
- Áldást, békességet, - mondja amaz, - látja húgomasszony, hogy parádéban 
jöttem. 
- De prókátort nem hozott, urambátyám? - kérdi a nő, - különben azt hinném, hogy 
én leszek a vendég, s nem urambátyám. 
- Prókátort nem hoztam, húgomasszony, hanem ha kell, hát a papért mindjárt 
elküldök. 
- Nem értem, - mit mond urambátyám! 
- Nem várakoztatom kedves húgomat; mert még azon gondolatra jöhetne, hogy 
vénségemre jött meg a bolondom, hanem ha tetszik, vágjuk ketté a pört egy 
házassággal. 
- Ezt sem értem! - mondja a nő. 
- A húgomasszony kis Etelkája, meg az én öcsém, ha összekerülnének, minden 
prókátort kitörülnének a pörből, aztán vége lenne a hosszú komédiának. 
- Kedves urambátyám! megkérdezte öccsét? 
- De majd az orrára kötöm a lánchordtának, - pattant fel az öreg - tudok én annyit 
hegedülni, hogy az úrfit az én nótámra táncoltathassam meg. 
- Akkor nem az elejéről kezdtük a dolgot, urambátyám, s ha a gyermekek nem 
szeretik egymást, az lesz ám még a cifra pör, mikor a prókátorok helyett is a férj 
és feleség civakodik egy egész élet folytán. 
- Majd összetörődnek! - véli Baltay. 
- Hát urambátyám mért nem próbálkozott meg egy asszonnyal? 
- Sok én rajtam az igazítani való, kedves húgomasszony - aztán olyan vagyok én, 
mint a vas, nagyon rá kell ütni, hogy más formája legyen. 
- Lám, lám! - urambátyám is csak Baltay - a szűk csizmáját mással akarja 
elviseltetni, aztán nem is kérdi, hogy a másik elviselheti-e? 
- De hátha szereti a leányt? 
- De hátha nem szereti, urambátyám - erre is meg kell ám felelni - utóbb pedig még 
az a legfőbb kérdés, hogy egymást szeretik-e? 
- Jaj, de sokat kérdez, húgomasszony! - mondja Baltay a mentéjéből egy gombot 
kiszabadítván, mert érzé, hogy rég nem beszélt olyan emberrel, ki nem konvencióért 
engedelmeskedik. 
- Ennyit, kedves urambátyám, egy zsák búza mellett is elkérdeznék, hát még egy 
házasságnál! 
- Jól van, de ha szeretik egymást? 
- Egymásé lesznek! - mondja a nő, - hanem ha nem szeretik egymást? 
- Jaj, még nem is tudjuk az egyiket, aztán már is a másikat kérdi 
húgomasszony. 
- Én vagyok az anyja leányomnak, s ha én is a földhöz verem 
a boldogságát, akkor kitől várjon jobbat? 
- Csak már engedne el valamit, édes lelkem húgomasszony, hogy hamarább 
megalkudhassunk, - én az öcsémnek parancsolok, húgomasszony meg a lányának, 
aztán... 
- Kedves bátyám! ha a Baltayak egymás boldogtalanságáért annyi esztendeig 
pörölgetnek, - legalább a boldogságukért hagyjanak egy kis időt, s ha nem szereti 
a fiú... 
- De majd helyre... 
- Pszt... édes bátyám,...- mondja az asszony elfogván közepét a szónak, - ezt 
vigyázva kell tennünk; mert nagyon egyenes földön lakunk, a hír könnyen megfutná a 
harmadik határt is; pedig ha már az isten ezt a leányt adta, nem igen akarnám 
másnak a nyakába kötözni, ha tán háztól kérve is elkelhet. 
- Félek, hogy húgomasszony többet is tud mint én, - mondja Baltay, - vagy hogy már 
későn jövök; de azért itt a kezem, becsületemre mondom, szent a béke egy föltét 
alatt. 
- Mondott szóból ért az ember, kedves urambátyám. 
- Ha már az öcsémé nem lehetne Etelka, ígérje meg édes húgomasszony, hogy csak 
olyan embernek adja, kiről tudja, hogy talpig magyar 
ember ! 
- De ezt már bátran megígérem, - mondá kezét nyújtva az asszony. 
- No akkor a lakodalom napján eljövök a kalácssütésre, s azt a pört kalács alá 
rakhatja, kedves húgomasszony. 
- Én szavamnak állok! 
- Meg én is - mondja ünnepélyesen Baltay - hanem ebből nem 
engedek ám el, húgomasszony, mert még a haló földemben is megfordulnék, ha 
igaz szerzeményünket olyan ember turkálná majd, ki a magyar hitből 
kikeresztelkedett. 
- Ámen! - hagyá helyben az asszonyság, lekísérvén Baltayt az utolsó lépcsőig, hol 
a fölmelegült ember hallatlan dologra vetemedett, s egy asszonynak, tudniillik a 
háziasszonynak kezét megcsókolta. 
Ha ezt akkor megtudták volna a jó barátok, szenes vizet 
itattak volna vele, mint olyannal, kit a boszorkányok bűvöltek meg s igézet 
alatt áll. 
Hazafelé tartott a szarvas, de mielőtt az úrnő kiérne a kertnek utolsó 
kanyarodásából, a nagyságos asszony lánya elé ment, a jó asszony oly boldoggá 
kívánta tenni gyermekét, hogy a jó szándéktól nem tudta igazán, mit kellene 
leginkább meghatároznia. 
Az öregúr látogatása nem maradt nyom nélkül, s a nőnek el kelle magát határoznia a 
legkényesebb dologra, lánya szívét kikémlelni, pedig jól tudta, hogy ő sem fogja 
megkérdezhetni, de a lány sem fogja megmondani; de mégis meg kell tudni. 
A legközelebb eső lugas elég alkalmas hely lőn arra, hogy az anya éppen odáig 
elfáradjon, s ott megnyugodjék, s a lány kényelmes helyet foglaljon az édes anya 
mellett. 
Jaj, de nehéz olyan titkot megtudni, mit nem fognak megmondani. 
Az anyának első gondja volt a szarvast elrezzenteni, mert a szemtelen jószág néha 
a csipkés fejkötőt is meglegelte, pedig ez órának komolyságához átkozottul rosszul 
állna, hogy fejkötőjét akkor rántsa félre a szarvas, midőn a komoly arcnak kellene 
kipótolni a ki nem mondható szót. 
- Már csak leülök, édes leányom, - kezdi az anya - ki tudja, meddig ülhetek még 
melletted? 
Ennyi volt a kezdet, mi egyre is jó volt, meg másra is; mert hiában tagadjuk, 
magyar szokás szerint a beszédet néha úgy szabják ki, hogy arra is ráillik, kire 
nem akasztják. 
- Megint búsulni akar, édesanyám? - kérdi szeretettel a lány. 
- Rám férne, kedves lányom, - hanem ha valami megörvendeztetne, azt tartom, most 
éppen ráérnék örülni. 
- Olvassak valami történetet? 
- Jaj, leányom, elég történet nekem ez az élet, (hogy már nekem is bele kellett 
történnem,) - sopánkodék az anya, - csak már a te történetedet is tudhatnám! 
- Rövid történet az egész! - felel a lány: édesanyám 
özvegyasszony, én meg vagyok az özvegy- asszony lánya ; s aztán vége! 
- Dehogy a vége kedves gyermekem, az csak a kezdete, mint a parasztmesének: 
Egyszer volt egy özvegyasszony, s annak volt egy lánya... De hát a többi? kedves 
lányom, - hol van még a szomszéd ember, meg a szomszéd embernek a fia, - s ez a 
négy ember kerekít egy keserves históriát, kivált ha még az ötödik is 
belekeveredik valami ifjú legény formában, - nojsz lesz aztán dolga a szegény 
özvegyasszonynak. 
- Kettőnek csak nem adhatja egyszerre, tehát vagy az egyik, vagy a másik. 
- Igen ha tudná az ember, melyiket volna jobb választani, - a szomszéd ember igen 
gazdag, tehát a fia is gazdag lesz, - míg a másiknak az apja oly szegényen halt 
meg, hogy a nevét is csak alig felejtették nála. 
- No csak hogy legalább az megmaradt, s ha kiáltják, előkereshetik vele. 
- Látom már, édes leányom, hogy azt a szegény fiút nagyon megszántad. 
- Oh, édesanyám, a szánalmat a gazdag pénzért meg nem veszi; de nem is boltban 
árulgatják, hanem a szívben tanyázik. 
- Az a szív, az a szív! - fohászkodék az anya, - a szerelmesek minduntalan 
elvesztik, aztán mégis azt fájdítják, aztán lesz belőle siralmas történet, megint 
egy özvegyasszony, meg annak a leánya... Bizony, bizony, édes lányom, az is baj, 
ha kérnek benneteket, meg az is, ha nem kérnek. 
- Ne búsuljon, édesanyám, ha nem kérnek, itthon maradok anyámnál. 
- Én nálam bizony ne maradj! - durrant föl az asszony, - az én anyámnak hat volt, 
mégis elfogytunk, párosával is vittek volna, - azért, azt hiszem, hogy melléd is 
csak kerül egy, ha dobra nem ütlek is. 
- Majd valaki csak megsajnál!... - úgy-e anyám? - mondja a lány, bizalmasan 
anyjára nézvén, mintha önkéntelenül mutatná azt a gyönyörű főt, mely az egész 
környéket már összezavarta. 
- Már hisz, édes leányom, polturás malacnak nem mindig kerül garasos kötél; hanem 
azért tán nem bánja meg senki az özvegyasszony leányát. 
- Valami szegény fiú csak erre botlik, ha nevén szólítják. 
- Akár a szomszéd fia is még, galambom, mondja az anya, a gömbölyű képet 
tenyerével megütögetve, s nem gyanítva, hogy a lány is észrevette, hogy az öreg az 
aranyos mentében jött át az udvarra. 
- Kedves anyám egészen el akarná rontani a mesét, - hisz azért van a mese, hogy a 
szegénynek legalább a meséből jusson egy kis jó szerencse, ha már másképp nem 
jut. 
- Hát a szomszéd fia? az igen gazdag! 
- Azt nem kérdezik a mese végén, édesanyám, hanem megelégszik mindenki, ha a másik 
kettő boldog! 
- Mese, mese, mess kenyeret! - mondja az anya, - hanem édes leányom, én anyád 
vagyok, és nemcsak meséből él az ember; hanem... 
Itt egyet nagyot lélegzett, mintha készen volna a gondolattal, csak ki kellene 
mondani, - midőn a szarvas messziről dobogva állt meg a lugas árnyaiban, fölkapva 
fejét, s nyakszalagján egy zöld zsinórt láttatott, mely a szalagra kötötten 
hintázá baklóit, jeléül, hogy ismerős kötötte fel. 
Az anya meglepetten állt meg, valamint a lány is, kit e meglepetés anyja szívére 
kergetett. 
- Úgy! - mondja az anya, - a szarvas kimaradt a meséből, - s e kis kötelék a 
gazdag szomszéd fia. 
- Nem, anyám! - szól a lány alig hallhatólag, - ez a szegény 
fiú . 
- Kinek csak a neve maradt? s tán még azt is megosztaná mással? - mondja az anya, 
látván a lány szörnyű pirulását. 
Felelet helyett a lány anyjára nézett, mint az irgalmat kérő az égbe, honnét az 
istenáldást némán imádkozva kéri. 
Az anya teljes boldogsággal nézett gyermekére, - mert hisz az anya szívét is 
megcsiklandja, ha tudja, hogy a lányát mások is szeretik. 
- Hiszed-e, hogy boldog leszel, lányom? 
- Nem kétkedem anyám. 
- Jó, - idáig elvezettelek, édes lányom, - ezentúl vezéreljen a jó isten, és 
kísérjen el az én anyai áldásom. 
- S abból ne jusson nekem is? - kérdi gróf Dunay, a lugasból előlépvén a 
boldogokhoz. 
- Fele mindig a tied legyen, édes fiam! - mondja az anya, a grófot is magához 
ölelvén, adja isten, hogy az életben ne érezzétek meg, hogy ezt az áldást özvegy 
kezek adták. 
Így végződik el a mese, melynek az a címe: Egyszer volt egy özvegyasszony, annak 
volt egy lánya! 
Hazament az öreg Baltay, s bár a menyegzőre ezúttal nem lőn hivatalos, becsületes 
lelkében jókora megnyugvást hozott, hogy a leány pogánykézbe nem kerül, tehát 
nyugalommal várta, míg András a mentéből kigombolja. 
- András!... - mondja a hajdúnak, - mi a kötelessége 
kendnek? 
- Elmondom uram, - feleli a hajdú, - azt tartom most már 
harmincadszor mondom el. 
- Ha még el nem feledte volna kend. 
- Azt tartom, még egyszer sem szidattam meg magamat, - felesel a hajdú, - minden 
esztendőben ezen a napon elmondom kötelességemet, mint azt a legelső napon föladta 
nekem a nagyságos úr. 
- Hát hadd halljuk, mi volt a kötelessége kendnek ezelőtt harminc esztendővel? 
- Elmondom nagyságos uram: 
1-ör is a kapu nyitva marad, hogy minden becsületes ember éjjel, nappal 
bejöhessen; a kelletlen vendég könnyen kimehessen; a várt vendégnek meg úgy is 
hiában marad nyitva, mert amint el akar menni, akkorra már e kocsikerekeket a 
pajtába zárjuk. 
- Ez megmarad jövő esztendőre is! - mondja a nagyságos úr. 
2-or. Magyar koldusnak adunk annyit, mennyi belefér; a nem magyarnak zsákját is 
megrakjuk, legalább nem mondja, hogy nálunk felejtett valamit. 
- Ez is megmarad jövő esztendőre is, hanem ezután még zsákot is adjon kend 
neki. 
3-or. Nagyságos uram parancsol mindenkinek a háznál; hanem a vendég még nagyságos 
uramnak is parancsol. 
- Ez is megmarad jövő esztendőre is. 
4-er. Minden házbajárónak van egy rovása, - aki mit olyant cselekszik, ami 
jóravaló magyar emberhez nem illik, rovásra kerül. - A rovás a harmadik vonásnál 
megtelik, - azt a házból kimarasztaljuk. 
- No ez meg még inkább megmarad jövő esztendőre; mert látom, hogy a stibli, meg a 
bugyogó nagyon szaporodik, - s a fiatalember az asszonyi állatok bolondjáért fülig 
vedlik; de az ilyen népet kipusztítom a háztól. 
Mielőtt tovább folytathatná az öreg a firtatást, megérkezének a vendégek, kedves 
öccsével, az ifjú Baltayval gróf Dunay, kivel előbb találkozánk a kertben. 
Az ifjak a kertnél találkozának, - az ifjú Baltay a gróffal együtt lovagolt a 
legközelebbi állomásról, s minthogy a szarvast a réten lelték, megközelíték a 
jámbor állatot, s Dunay egy kürtzsinórt olda le, s ugyanazt a szarvasra csatolá, 
mire az sebesen a falu felé rohant. 
Dunay lehetőleg utána nyargalt, de a kötekedő állat bármennyiszer megállt, mégis 
előbb ért a kertbe, melynek sűrűjében elveszett az üldöző elől. 
Dunay a téli szakban a megye székhelyén ösmerkedék meg Etelkével, s az anya 
szívesen gondolt azon jövendőre, mely lányát a gróf karjaiba vezeti; s mint 
látták, az elhatározó percben semmi sem gátolá az egyesülést, még a bácsinak adott 
ígéret sem, - hisz hogy lenne a gróf olyan, ki a bácsi kívánatának meg nem 
felelne, lévén tetőtől talpig olyan becsületes magyar ember, mint a bácsi 
maga. 
Az öreg Baltay szívesen fogadá vendégét, kinek poggyásza reggel megérkezett, - s 
az öregúrnál inkább megörült, minthogy a gróf még más két vendéget is jelentett: 
Herceg Batthyányi Lajost és gróf Festetics Györgyöt. 
- András! - kiált ki a hajdúnak, - hozza kend be a rovásokat. 
- Az újakat, vagy a régieket? 
- Csak a régieket. 
András engedelmeskedék, s elhozta a régi rovásokat, kioldá a csomót, várván, mit 
parancsol az úr. 
- Mi következik? - kérdi. 
- Kedves vendégeim jőnek, - ilyenkor hadd szabaduljon ki egy-kettő a 
purgatóriumból. 
- Ez az első itt Kovács István uramé, három rovása van; egyiket azért róttam föl 
neki, nagyságos uram parancsolatjából, mert a korcsmáját zsidónak adta árendába; a 
másikat pedig azért, hogy sört hágy neki mérni; harmadikat pedig azért, mert maga 
is megissza. 
- Ott marad a rováson, - hallja kend; - hanem annyit elengedek neki, hogy szent 
Mihály napra, ha a sörtől eláll, - az egyik hiba lemegy. Ha ez sem használ neki, 
nem tudom mikor lesz ilyen jó kedvem, akkor aztán rajt felejtem halálos holtáig. 
Mi következik odább? 
- Balázs Imre uram következnék, - mondja a hajdú, - ennek is három rovása van. Az 
elsőt azért róttuk föl neki, mert a búcsún úgy jelent meg, hogy a felesége ült 
jobbról, - ő kelme pedig balról. A másodikat azért, mert szajkót fogott, aztán 
beszélni tanítja. A harmadikat azért; mert a házunk előtt elment, aztán nem jött 
be. 
- Rováson marad, hallja kend, András! - mondja az öreg. - Ez már nem is 
purgatóriumba, hanem pokolra való. - 1-ör, mert jobb kezét a felesége bal keze 
nélkül nem mozdíthatja, 2-or, a szajkót emberré akarja tenni, - tehát az ilyen 
utóbb elhiszi, hogy az embert még szajkóvá teheti. 3-or, elkerüli az én házamat, 
pedig ugyancsak az út mellé építettem; hát mikor várhatnám én őt akkor, ha a falun 
kívül laknám? Ott marad a rováson, és még akkor sem adja kend elő, ha kérem. Mi 
következik még odább? 
- Kulcsár Gáspár úrnak rovása van kezemben, fogom a három vonást. 
- Hadd halljuk egymásután mind a hármat. 
- Az elsőt akkor kapta, mikor a Tihanyi barátoknak a vajat pénzért adta. A 
másodikat meg, hogy a pusztáján csinált hidat lelakatoltatta, a harmadikát pedig, 
hogy a házánál zsemlyét eszik. 
- Na, ennek elengedem a hidat, ha felnyittatja; meg az elsőt is, ha a vaj árát 
kétszeresen visszaküldi, - pápista ember, - mit kereskedik a maga papján; hanem a 
zsemlye fönnmarad, mert ha a feleségét úgy elkényeztette, hogy a kenyeret már nem 
eheti, - maradjon fönn más embernek rettentő példájára, - aztán majd más az 
asszonyságot jó előre fekete kenyérre fogja. 
Bejött azonban az öcs, s így Andrásnak nem maradt ideje a többit leszámolni, hanem 
ment dolgára, miben nem lesz szűke, ha még újabb vendégek is jőnek. 
- Mi újság, domine frater? - kérdi az öreg, megölelve a fiút, kit az öreg nagyon 
is szeretett. 
- Előbb urambátyám mondjon valamit. 
- Mondok bíz én öcsém, - felel az öreg nagy bodor füstöt eresztvén ki az öblös 
tajtpipából, - hanem hanyatt ne vágd magadat. 
- Kapaszkodom már, kedves bátyám, - mondja a fiú, bátyja karjába fűződve. 
- Tegnap meglátogattam a sógorasszonyt! 
- Hála légyen a jó istennek! - kiált föl a fiú. - Kibékélt urambátyám? 
- Egy föltétellel, öcsém!... ha tudniillik az én ajánlatom nem sikerül. 
- Mi volt az ajánlat, kedves urambátyám? 
- Öcsém! - mondja az öreg egy nagy megnyugodás után - tudod, hogy Éva asszonynak 
nagyon beszámítottam a paradicsomot, - azért nem is házasodtam meg, - amit elég 
bolondul cselekedtem; mert látod, most vénségemre veszem észre, hogy a Zsuzsi 
szolgáló mégis csak jobban meg tudja nyomni a hátamat, mint ez a vén bolond 
András; mert ez ott is nyomja, ahol nem fáj; tehát csak átlátom, hogy az isten 
mégis csak jobban tudja, mint én, hogy az asszonyt miért teremtette. 
- Bizony még megházasodik urambátyám! 
- De hátba ütlek! - mondja tréfával az öreg - Na, ne akassz meg a szó közepén, 
hanem hát azt mondom, hogy ha már volt is egy Baltay, ki után hírmondónak egy pár 
mentén kívül csak a sarkantyús csizmája maradt; most már azt akarom, hogy egy 
Baltay helyett maradjon tíz, - oda pedig édes öcsém feleség is kell; tehát azt 
akarom, hogy megházasodjál. 
- Hát aztán? 
- Azt sem akartam, hogy az az istenverte pör örökkön örökké lopja az ember életét, 
tehát bíz én nem bántam volna, azaz most sem bánnám, ha Etelkát elvennéd. 
- Nem vehetem el, - urambátyám. 
- Nem a manót? - durran föl az öreg, - hát én vegyem el? 
- Bátyám sem! - mondja a fiú, - mert majd helyettünk elveszi más! 
- No ugyan ki? - kérdi az öreg. 
- Gróf Dunay! - mondja amaz, éppen most értesíte a végelhatározásról. 
- Nekem is van oda beleszólóm, öcsém! - mondja az öreg - azaz, hogy szólok is, de 
mindjárt! - teszi hozzá, s egyszersmind hangosan kiáltja: András! 
- Hallom! - kiáltja kívülről a hajdú, mintha azt akarná mondani, hogy nem jő 
be. 
- András! - kiált a nagyságos úr még keményebben. 
- Nem mondtam már, hogy hallom! 
- Ha hallja kend, hát jöjjön, - vagy hogy én szolgáljam kendet? 
- Mi lelte már megint a nagyságos urat? - mondja a hajdú az ajtót benyitva, s 
ugyanannak küszöbén megállva: ha dolgom nem volna, nem maradnék ott kinn. 
- Hát nem most mondta el kend a kötelességét? - pöröl az öreg, - hát ki parancsol 
a háznál? 
- Ha elmondtam a kötelességemet, hát nem mondta meg a nagyságos úr, hogy jövő 
esztendőre is csak nagyságos uram parancsol. 
- Azt mondtam, meg most is azt mondom! 
- De meg azt is mondta, hogy a vendég még nagyságos uramnak is parancsol; hát hadd 
lássak a dolgom után, mikor vendég van, majd rákerül a sor a nagyságos úrra is! - 
mondja a hajdú, s maga után betette az ajtót. 
Nem volt mit tenni, hanem Baltay uram őnagysága kiment az erkélyre, hogy kedves 
vendégeit várja, - azonban az öccsétől hallott hír nagyon gondolkodóba 
ejtette. 
Itt már aztán magunk is bele merünk szólani a dologba, és Baltay őnagyságának 
jellemvonásához a dolog könnyebb megértése végett egyet-mást megemlítünk, hogy 
Baltay urat valami táltosnak ne vélje valaki, különösen a mai világban, midőn 
közönségünk fölöttébb érzékeny, s minden gyönge oldaluk megérintését hazaárulásnak 
tartja. 
Lesz alkalma nyájas olvasóinknak alább meggyőződni, hogy Baltayt olyan kegyelettel 
visszük végig, mintha csak tulajdon ősapánk volna, kinek gyöngéjét papiroson 
megírni bizonyosan nem mernénk; hanem célunk elérésének tekintetéből az életből 
vett alakot meghagyók azon állapotban, mint az életben volt, mint mondók, a magyar 
embernek minden jó és rossz tulajdonságával, - nehogy ellenkezőképpen cselekedvén, 
úgy járjunk alakunkkal, mint Plátó, mikor az embert kétlábú tollatlannak mondá, s 
erre gúnyból az ablakon bevetettek neki egy megkopasztott csibét, ezen szóval: 
“Íme, itt van Plátónak embere.” 
Tehát előre is tiltakozván minden gyanúsítás ellen arra nézve, hogy Baltayban 
valami táblabíróságot akarnánk kigúnyolni, mégis meg merjük mondani, hogy ha éppen 
hibát rovogatnánk is okkal-móddal, azt annyi szabadsággal tennők önmagunk 
irányában, amennyit minden ember megtesz, hogy körmeit nem hagyja kinőni, mint 
valami ragadozó állat, hanem a maga idejében meg-megnyesegeti. 
De térjünk vissza a dologra, mert András eddig elvégezte dolgát a vendég körül, és 
így ne várakoztassuk az öregurat, ha valami sürgetős dolga van, hadd végezzen 
vele. 
Mielőtt azonban e találkozás megtörténnék, nézzünk az öregúr lelkébe. 
Volt az öregúrban minden derültsége mellett egy titkosan rágódó bú, mi a múlt 
század végén valóságos magyar nyavalya lőn, midőn az ősi szokásoktól el-elmaradt 
egy-egy ember, s valami új bolondon kapott, ami az eddigi állapothoz úgy nem 
illett, mintha a fülemile a varjú után kezdene károgni. 
Kopni kezdett az a jó patriarkális élet, s az emberek ujjal kezdének egymásra 
mutatni, - egyik az újat káromkodta meg, míg a másik a régit nevette. 
Mintha csak ősi épület köveit lopnák meg, oly szentségtelenné kezde válni minden 
újítás - és amint egyik vagy másik kiszökött a sorból az újítások után, azonképpen 
keseredének el a többiek, kik most már elkeseredéssel kezdték védeni a régit s 
készebb volt némelyik egy pocsolyát óráig kerülgetni, mint azon egy hidat átverni 
a rövidebb útért, ha véletlenül megtudta valaki, hogy azt még az édesapjának az 
apja réceúsztatónak hagyta. 
Midőn a csigát megérintik, visszavonul csontházába, s addig elő nem jő, míg a 
gyermek nyájas szóval elő nem csalogatja, - így lőn akkor egypárszáz öreg magyar 
féltékeny saját mentéjére, hogy készebb volt foltot folt hátára varratni, minthogy 
arról egy kis sújtást le hagyjon fejteni. 
Baltay, az öreg, készebb lett volna visszamenni Ázsiába azon az úton, melyen 
eleink bejöttek, s mit ami tudósaink mai napig ki nem találtak, - mintsem 
elhagyjon ősi szokásaiból egyet; vagy készebb elátkozta legjobb barátját, mintsem 
elnézzen valamely gyöngeséget, melynek útján kikopjék a nemzeti hüvelyből, s ezen 
a példán más is. 
Elengedhetlen vétek volt előtte minden, mi az eredeti kemény, edzett, és szilárd 
életen tágított, - s ennek maga körüli meggátlására tartotta ő a rovást, hogy 
legalább az ő környezete maradjon - tiszta. 
- Itt vagyok! - mondja András, beállítván a nagyságos úr 
elé - mit tetszik parancsolni? 
- Van-e új rovás faragva? 
- Mindig van készen, nagyságos uram, - felel a hajdú - bár ne kellene; de azt 
tartom, hogy maholnap csak ketten leszünk nagyságos urammal, kik rovásra nem 
kerülünk. 
- Tartson kend egy rovást készen, - ezt az új vendéget veszem én szem alá, - ennek 
aztán annyi engedelem sem lesz, mint amennyit egy szúnyog elbír. 
- Értem, nagyságos uram, - majd a mentém alá dugok egyet, s ha aztán elő kell 
vennem, csak bólintson egyet a fejével nagyságos uram, olyant rovok, hogy el nem 
sikálódik még gyaluval sem. 
- Elmehet kend! - mondja az öregúr, minthogy éppen hallá, hogy a várt vendégek is 
megérkeztek, tehát kisietett, hogy a nagy embereket illőn fogadhassa. 
A fogadás oly ritka volt, minő akkor lehet, mikor három becsületes ember 
összetalálkozik, s egyenkint érzi mindenik magáról úgy, mint a másikról, hogy 
midőn ilyen három ember összekerül, az üstökös csillag bátran megindulhat az ég 
boltozatján, - mit az emberek ugyan nem tudnak elgondolni, - miért? mert hisz ha a 
becsületes ember oly ritka nem volna, csodájára miért indulna meg az üstökös 
csillag. 
Helyre vergődének a vendégek, s az egyik teremben alkalmas beszélő helyre találtak 
mind az öten, András pedig egy fordulóra bejött, ha tán valamit parancsolnának 
akár a vendégek, akár a nagyságos úr. 
- András! - pipákat ide! - mondja az öregúr, mire András kezdé a pipákat 
osztogatni, s még gróf Festetics György is elfogadott egyet, pedig nem volt 
dohányos; hanem tudta az öregúr szokását, és hogy rovásra ne kerüljön, inkább ő is 
megadta a módját, s ámbár elhagyta aludni a pipát, de még megszívogatta, mintha 
még úgy adná a füstjét, - és Baltay úr ezt a kis cselt örömest elnézte, - 
megelégedvén, hogy legalább, ha nem tud is, de akar ! 
- Köszönöm!... nem kell!... - mondja gróf Dunay a megkínált 
pipát Andrásnak visszaadván, mire az még inkább kínálta. 
- De csak tessék, - mondja az, - van gyönge dohányunk is, akármi kisasszonynak is 
könnyű! 
- Mindegy, barátom, - nem élek vele! - mondja az ifjú gróf. 
Észrevette az öreg a szóváltást, de mintha nem jól értette volna, maga is 
mondja: 
- Kedves öcsém, - mi már csak ilyen tejjel tartjuk a fiatalembert. 
- Nem akarom megszokni! - mondja a gróf minden komolyabb értelem nélkül. 
- Micsoda magyar ember lennél, öcsém, - mondja Baltay, - ha meg egy kis 
dohányfüstöt sem tudnál megszokni? Hisz öcsém, még a hús is tovább eltart a 
füstön, - pedig nekünk erre aligha szükségünk nem lesz. 
- Mégis megköszönöm! 
- Talán az orvos tiltja? - véli Baltay némi tudvággyal. 
- Az nem, hanem már ezt a gyengeséget nem akarom magamban 
táplálni! 
Az öreg arcában egy villám látszék, mit Festetics után leghamarább András vett 
észre, minthogy még a szolgálattal nem volt készen, s a párbeszéd végén urára 
nézett, ki egy elcsöndesedés után intett Andrásnak, ki némileg hátrább vonult, s 
aztán az ódon épület ablakmélyedésében előhúzta a rovást és az első vonást jó 
mélyen bevágta. 
Festetics valamit kezdett gyanítani, azért hirtelen másra vitte a beszédet, s 
mondja az öregnek: 
- Na, barátom, lesz Enyingen gyönyörű juhászat, Lajos barátunk hozott 
törzsöknyájat. 
- Olcsóbb lesz a birkahús egypár esztendő múlva! - mondja Baltay némi 
egykedvűséggel, de mégis úgy, mintha ezzel a juhászatot végképp elítélné. 
- De nem megenni hozta ám, hanem gyapjútenyésztésre. 
- Hüm! - dünnyögött az öreg, - ezt a mentét már tizedik esztendeje viselem, az 
igaz, hogy jóravaló privigyei kék posztó; de még eltart néhány esztendeig, addig 
kedves Lajos barátunk gyapjújába még a moly is beleeshetik, míg én selymes 
gyapjújából posztót veszek; mert remélem, hogy a hajdúknak valamivel gorombább is 
jó lesz. 
- Mennél finomabb, annál szívesebben elviseli az is! - mondja a herceg. 
- Ha fele árért adjátok, majd én is veszek belőle! - mondja Baltay, - hanem majd 
meglátod, Lajos, az a birka utóbb is csak a szénát eszi el a gulyamarha elől, s ha 
aztán minden földesúr birkákat tart, utóbb majd szűrös ember nem is marad, hanem 
még a gulyás is posztóköpenyegben őrzi a marhát. 
- Így a juhokat nem szereted, öreg? - mondja a herceg. 
- A húsát bíz én szeretem, kivált ősszel, ha jó hízott ürüt kapok; de az én 
legelőmre ugyan egy sem jön, hogy a szénámat megegye, gyapja meg a nyakamon 
vesszen. 
- Na, majd meglássuk! - mondja a herceg; - hanem a földialmát csak megkísérted te 
is? 
- De akkor inkább csak birkát tartok, legalább húsa van, s nem kell nagyon 
megéhezni, hogy az ember rákapjon; hanem zabkenyeret, meg földialmát csakugyan nem 
eszem, míg földemen megterem a búza. 
- No, mi csak megkísértjük! - mondja Festetics. 
- Jól van, jól! - nevet Baltay, - ha majd kipusztul a búzakenyér a háztól; mert a 
földialma gyökeret ver, mint a tüskebokor, hát eljöhettek hozzám búzakenyérre, 
aztán majd akkor valljátok meg, hogy a kalácstól, ha már okosabb nem lesz is az 
ember, mint a burgonyától, de nem is bolondul meg tőle. 
- Valakinek csak meg kell próbálni! - véli a herceg. 
- Persze, hogy meg kell! - mondja Baltay, - nem is mondom, hogy ne tegyétek, - 
hanem én majd csak nézlek benneteket, Festeticset mikor a földialmán soványodik 
le, a herceget pedig mikor a birkahúson hízik meg. 
- Kész a vacsora! - jelenti András, egyszersmind megnyitván a szárnyas ajtót, mely 
az étterembe vezetett, s a jó barátok elkötekedtek a burgonyán és juhon, mely két 
tárgy abban az időben olyan újdonság volt, hogy az egész ország beszélt róla, s 
mint a medvejárás, - úgy emlegette meg a finom juhot és azt a napot, melyen 
meglátta azt és a legelső burgonyaszemet. 
Istenem! a szegény ember mai napon ha ezt hallaná, majdnem azt mondaná: 
- Ugyan mivel éltek akkor az emberek, hogy nem haltak meg éhen? 
A vacsora alatt megemlítendőnek véljük a mindenesetre jó bort és a jó vizet; - az 
előbbieket a házigazda szívesen kínálta másnak is, de maga is megitta; míg az 
utóbbit az ifjú gróf nem győzte dicsérni; - mert amint mondja, még Olaszországban 
sem ivott jobbat. 
Az öreg nem igen vigyázott a szóra a beszéd elején s váltig azt gondolta, hogy a 
gróf a borait dicséri, mi egy kissé megengesztelé a pipa miatt; hanem bezzeg 
nagyot nézett a következendő párbeszéd után. 
- Jobb ez úgy-e, mint a Lacryma Christi?! 
- Nekem legalább jobb! - felel a gróf. 
- Ugyan, mondja meg, kedves gróf öcsém, - hát csakugyan jó az a Lacryma 
Christi? 
- Sohasem ittam, kedves urambátyám! 
- Mi a manó, hisz ott jártál Olaszországban, s ott már csak a legjavából kaphat az 
ember. 
- Alkalmam elég volt hozzá, - magyarázá a gróf, de minthogy bort sohasem 
iszom... 
- Bort nem iszol? - mondja az öreg, - hisz most dicsérted a boromat. 
- A vizet, kedves urambátyám, - felel a gróf - és most is mondom, hogy ennél 
kitűnőbbet rég ittam! 
- Béka terem abban, öcsém!... - jegyzi meg az öreg, s aztán Andrásnak szól: 
András, szóljon kend a grófnak, - még az kellene, hogy vízzel tartsuk, mint a 
hidat. 
- Bocsánat, - nem iszom!... - mentegetődzék a gróf. 
- Az én egészségemre! - unszolá az öreg némi erőltetéssel, 
mintha maga ellenében is védelmezni akarná a grófot, ki őt ily hamar kétszer, de 
kellemetlenül érinti. 
- Bocsánat - mentegetődzék a gróf, - amit egyszer nem, máskor sem. 
- Dehogy nem!... - mondja Baltay némi szégyennel, - ha az enyémre nem, legalább 
kedves vendégeimért üssük össze a poharat! 
- Ezzel a jó vízzel, ha megengedi urambátyám! - mondja a gróf éppen nem 
engedve. 
- Hüm, hüm! - mondja most már kétszeresen is Baltay az öreg, - hát te öcsém 
éppenséggel nem akarod megszokni, ami magyar embereknek csak olyan természete, 
mint a mécsnek, hogy olajt iszik... No töltsd meg a poharat! 
- Szokásomtól nem térek el semmi áron! - mondja a gróf szörnyű 
következetességgel. 
- Azt már én sem teszem! - mondja az öreg vontatott hangon, 
egyszersmind intve Andrásnak, ki megint elvonult egy ablakmélyedésbe, s a rovásra 
a második vonást lenyeste egy éles késsel, mely a kemény nyomásnak szívesen 
engedelmeskedett. 
Vége lőn a vacsorának, a fiatalok hátrább maradtak, míg az öregek együtt mentek 
elől, s minthogy a fiatalok még az étteremben maradának, Baltay azt mondja két 
vendégének: 
- Na barátom, ha földialmával élünk, finom selymes gyapjúból készült posztóban 
járunk, nem dohányzunk, bort nem iszunk, attól félek, nemsokára olyan könnyű 
legényekké válunk mindannyian, hogy egy jókora forgószél fölkap bennünket, és 
Ázsiában tesz le. 
Nemsokára elhúzódtak a nyugvóhelyre, a fiatal gróf olvasáshoz fogott, az ifjú 
Baltay lefekvés előtt megtudván még bátyjától, hogy a házasságba miképpen 
egyezett, elgondolá, hogy ha ez a házasság az öreg akarata ellenére is 
megtörténnék, akkor a pört irgalom nélkül megkezdi, mi az elkeseredésnek minden 
átkát szétereszti, s a közös barátságnak vége. 
Hosszú gondolkodás után elhatározá magát valamire; majd megmondjuk legközelebb, 
hogy mire, addig előbb nézzük meg az öreg Baltayt, kit még most sem tud az álom 
végképpen lefogni: - vajjon mi tartja őt ébren? 
Nagyokat kettyentett egy falióra, melynek zörgésére minden más ember ijedten 
ugranék ki az ágyból, csak Baltay nem, minthogy ezt a lármát rég megszokta s az 
ősi maradványt bántatlanul hagyá a falon, emlékéül annak, hogy már néhány évtizede 
ketyegett a Baltay-családnak. 
Baltayt egy mély fájdalom tartá ébren, minthogy az ifjú grófot az ő mértéke 
szerint nagyon könnyűnek találta, s az öreg nem annyira a lehető atyafiságból, 
mint egyéni meggyőződésből a grófot a legszigorúbb mértékre vette, s mentségére 
nagyon keveset talált. 
A hatalmas úr anyagi kényelmének forrásain végig tekintvén, nagyon élénken kezdé 
tapasztalni, hogy végtére is, ha egy sorban állunk, a házas zsellér is csak annyi 
helyet foglal el, mint akármely tízezer holdas, és hogy a nemzet összegét végtére 
is az emberszám pótolja ki. 
- Hát eggyel megint kevesebben leszünk? - mondja fájdalommal, s annál 
gyötrelmesebben, minthogy a gróf hírhedt ember volt, - s a jó Baltay nehéz szívvel 
gondolt azon körülményre, hogy a lánc nem is végén, hanem derekán szakadozik, - és 
ezt a hézagot nehéz összekötni. 
Baltayt nem hagyá nyugodni a tűnődés, - és ablakából az épület egyik szárnyára 
látván, éppen oda, hol az ifjú gróf szállásolt, éjfél után majdnem két óráig 
gyertyavilágot látott. 
E körülmény szinte különösnek tetszik, de mielőtt okát gyaníthatná, a fáradság 
erőt vett a tűnődő emberen, és szemeire nehezült az álom. 
Néhány napig meglakták házát a vendégek, - a nappali órák derülten folyának, de 
éjszakánkint a háziurat rendesen ébren tartá az a világosság, mely az ifjú gróf 
szállásáról hozzá verődött, s utóbb nem állhatá, hanem megrántá a csöngettyűhúzót, 
s nemsokára belépett András a szörnyű csengetésre. 
- Olcsóbbért is bejövök ám! - mondja a fölrezzentett hajdú, megsokallván a 
csengettyű rángatást. 
- András! - szól a nagyságos úr, egészen saját gondolat tárgyával vesződvén, - 
nézze meg kend a grófot, bizonyosan égve feledte a gyertyát, bizony még felpörköli 
magát. 
- Hát én nem látom úgy-e? - mondja a hajdú. 
- No ha látta kend, hát miért nem figyelmeztette, hogy égve marad a gyertya, maga 
pedig elalszik. 
- Ha aludnék! - mondja András - de nem alszik ám. 
- Mi ördögöt csinál hát? - csodálkozék a nagyságos úr - talán csak nem akar 
gyertyánál zabot hegyezni? 
- Nem bizony, - hanem mikor megérkezett, hozott magával egy sereg könyvet!... 
- Látta kend? 
- Hogyne láttam volna?... egyenkint szedegettem elő neki, sorba néztem 
valamennyit, de bíz én egy szót nem ösmertem belőle, - nem t’om miféle betűvel 
volt írva, - talán nem is az elejéről kell olvasni, hanem visszájáról. 
- Mi a mennykőnek az a sok könyv? 
- Én is azt kérdeztem tőle, nagyságos uram, aztán azt felelte, hogy holtig tanul a 
jó pap! 
- Nohát mért nem lett barát? - pattant föl az öreg. 
- Fele kenyere annak az a könyv, nagyságos uram, - tegnap bementem hozzá, - mert 
magam is azt véltem, hogy baja miatt is gyertyázik talán, de bíz akkor is a 
könyvet bújta, - még mondtam is neki, hogy addig nézi gyertyánál a sok apró betűt, 
hogy utóbb nappal sem látja meg; hanem arra még azt mondta: aki 
nem tanul, annak végtére az esze is begyöpösödik. 
- András! - mondja az úr fölegyenesedni akarván az ágyban, 
hogy a szót jobban értse: talán úgy álmodta kend ezt? 
- Álmodtam? - mondja nehezteléssel a hajdú, - no ha álmodtam, hát nem szólok egy 
szót sem, hanem menjen be hozzá a nagyságos úr maga; hanem jól megszorítsa a 
nadrágszíjat, mert ha valamelyik könyvből kikérdezi, - én nem felelek ám a 
nagyságos úr helyett! - végzi be a hajdú a szót, egész nehezteléssel tévén be maga 
után az ajtót. 
Reggel a két öregebb vendég eltávozott korán, vendégül híván a két ifjabbat is, 
hogy együtt aztán a tamási nagy vadaskert meghajtásán részt vegyenek, de a 
fiatalok valamivel későbben mentek el, s az öregebb Baltay lenn állt a kocsinál, 
hogy a lovakat szemlélje, s ezúttal a fölrakodásnak is szemtanúja lőn. 
- Hát ebben mi van? - kérdé a grófot egy faládára mutatva. 
- Könyvek, urambátyám! 
- Mi a patvar, öcsém, hát nem silabizáltattak veled eleget az iskolában, hogy még 
maradt mostanra is valami leckézni való? 
- Oh, urambátyám, - véli a gróf, - sokat meg lehetne még arról írni, amit mi 
magyarok nem tudunk. 
- Bizony még megérem, öcsém, - hogy elcserélnéd apád kardját egy láda 
könyvért? 
- Ha másképp meg nem vehetném, még azt az árt sem sajnálnám érte. 
- Isten úgy segéljen, jól beszélsz öcsém, még tán ráfogod, hogy valami 
könyvcsináló különb ember, mint más. 
- Valamivel , édes urambátyám! - mondja a gróf fölvevén 
útiköntösét, hogy a kocsiba üljön. 
- Nojsz Árpád könyvvel dobálta meg ellenségeinket, s úgy olvasta 
ki ismét őket, - aztán mi is majd könyvből védelmezzük meg! 
- Aligha nem! - legalább én azon meggyőződésben vagyok! - jegyzi meg a gróf. 
- S aki ezt nem hiszi, tán azt ellenségnek tartod? 
- Olyan ellenségnek, urambátyám, kit okvetetlenül le fognak 
győzni! 
- Na, öcsém - én ekképpen csak ellenség 
maradok! - mondja az öreg elhalaványodva, nézvén a kocsi elindulását, és a 
szavakat úgy ejtvén, hogy az illető megértse. 
* 
A két ember elvált, mindkettő elmondá még mintegy befejezésül ezt a kis 
magánbeszédet: 
- Még ez az ember olvasni fog! - mondja a gróf. 
- Ez az ember nem magyar ember! - dörmögé az öreg elég hallhatólag, úgy hogy 
András előhúzta a rovást, hogy a harmadik vonást fölrója, mit az öregúr is 
észrevett, midőn a hajdú készen lőn a harmadik vonással, azt mondja: 
- Hallja kend, megtellett a rovás! 
Boldogságos isten, - mind a kettő a legjobb hazafi, hanem rajtuk van még idáig is 
a nagy átok: az egyik a másikat nem érti. 
A két fiatalember nagyon is megérté az öregúr szavait, s az ifjú Baltay, még 
inkább több okot lelt föltett szándékának kivitelére, s alig várta, hogy a 
hercegnél legyenek, hogy lelkéről leoldja a terhet, mely okává válhatnék egy 
család szerencsétlenségének, s azért midőn az enyingi kastély kapuja alatt 
leszálltak, az ülésből egy nagy iratcsomagot emelt ki, s hóna alá fogván, sebesen 
szaladt föl a lépcsőzeten, hogy gondjaitól minél hamarabb megszabadulhasson. 
Bowring úr a hercegnek az ozorai búcsút beszélte el, s becsületére fogadta, hogy 
az angol öklözgetés egy pennyvel sem ér többet, mert a dühös boxoló, ha lökésben 
van, még akkor is kiüti ellenfele szemét, ha a konstábler botja közibük 
nyújtózkodik; de a béres puszta szóra elereszti ellenfelét, éppen midőn agyon 
kellene ütni, s mint valami békés sörházi vendég, csöndes jó éjszakát kíván, s 
elmegyen aludni. Ha ő ezt saját szemeivel nem látja, hanem könyvből olvassa, képes 
elmenni a könyvíróhoz a földgolyó ellenkező oldalára gyalog, hogy az illetőnek azt 
mondja: Az úr ezt álmodta, - s még álmában is hazudott, vakarja ki a könyvből, - s 
ha nincs pénze az úrnak, megveszek minden példányt; javítva újra kinyomatom, s a 
hazudságért készen a bocsánat. 
A herceg csöndes gyönyörrel élvezé az angolnak elbeszélését, azután pedig tudtára 
adá, hogy a magyarországi leghíresebb szarvasvadászatra indulnak a tamási erdőbe, 
hol háromszáz vadász lesz jelen. 
- És leszen huszonöt szarvas! - mondja nevetve az angol. 
- Egy csapatban igen is, leszen annyi, - de leszen olyan is, melyben hatvan darabot számlálhat meg az ember, ha nem röstell 
vesződni vele. 
- Láttam a törzsnyájat, a juhok ritka szépek, - mondja az angol, minden 
összefüggés nélkül a beszéd folyamára. 
- Bowring barátom, ön a juhokról beszél. 
- Igen, a juhokról, azt hittem, hogy a herceg a juhokra gondolt, hogy hatvanával beszél. 
- Én a tamási szarvasokat gondolám! - igazítja helyre a herceg. 
- De hatvan egy csapatban? 
- Nohát hetven! - mondja a herceg, - s ha ön szereti a 
tréfát, még a vadászat előtti napon egy kis mulatságot szerzek önnek, ha nem 
röstell szénás szekéren egy magyar mérföldet utazni keresztül a vadas kert egyik részén, és szerencséje leszen önnek, ha a szarvasok ki 
nem eszik alóla a szénát. 
- Herceg! - mondja az angol - minket a világ különcöknek tart, de ha már az angol 
maga nem sajnálja a pénzt saját bolondjaiért, kár volna egyetlenegy 
állatszelidítőt tartani azért, hogy minket ilyen mutatványokkal lepjen meg. 
- Egy fillért sem költ erre az én szomszédom, herceg Eszterházy, ha ön nem hiszi, 
meggyőződhetik, s ha kívánja az utazást megtenni, a fogat rendelkezésére áll és a 
fürgedi ispán egy négyökrös szénás szekeret is rendel az ön élvezetére. 
- Megyek! - mondja az angol, hóna alá csapván egy bolond alakú fejtakarót, melyben 
utazott, sétált, úszott, vánkos helyett ráfeküdt, s amelyben ezerszer kiröhögték, 
mivel csak ő nem törődött, hanem gyönyörködött abban, hogy az emberiség minő 
szánandó, midőn egy vékony embert azért röhög meg, mert vékony , s egy harmadfél mázsásat azért, mert vastag. 
A herceg nem késett a rendelkezést megtenni, s Bowring úr kalandjára nagy örömmel 
nyitott ki az oldalajtón, míg a másikon az ifjú Baltay lépett be. 
- Tehát kíváncsi vagyok hallani a nagy titkot! - mondja a herceg, barátságosan 
nyújtván ki kezét az ifjú felé, minthogy az már néhány nappal előbb egy közlemény 
elfogadására kéré meg a herceget igen bizalmasan. 
- Hercegem! - mondja az ifjú - a körmendi levéltár befogadhatna-e úgy harminc font 
irományt azon föltétel alatt, hogy azt kívülem senki se vehesse ki? 
- Ugyanannyi mázsát, ha ön kívánja! - lőn rá a felelet. 
- Egy nehezékkel sem többet ennél, - mondja a másik- ennyi azt hiszem kicsiny 
helyre elfér. 
- Kívánja ön személyesen Körmendre vinni? 
- Nem! ha a herceg szíveskedik azt átvétetni itt helyben. 
- Igen könnyen megtörténhetik, - mondja a herceg - Csapó, a körmendi levéltárnok 
itt van, ő azonnal átveheti. 
- Nem kétlem, ő a herceg megbízott embere. 
- Egy megvesztegethetlen ember, ki készebb egy ív papirost lenyelni, ha másképp 
meg nem védhetné a titkot. 
- Tökéletesen nyugodt vagyok! - mondja a fiatalember némileg hátrafordulván, mert 
az ajtó megnyílt s azon át egy lelkes arcú úr lépett be minden bejelentés nélkül, 
mint olyan bizalmas ember, kinek e kiváltsága rég megvolt. 
- Éppen jókor, - éppen jókor, kedves Csapó úr, - mondja a herceg teljes 
megbecsüléssel, az őszülni kezdő embert bemutatva, - ön ez iratcsomót átveszi s a 
körmendi levéltárban mindaddig őrizni fogja, míg ez az úr vissza nem kéri, vagy 
arra tőle meghatalmazást nem hoz valaki. 
- Egyéb semmi? - kérdi Csapó. 
- Annyi legföljebb - mondja a herceg utasítólag - hogy egy külön fiókot tartson 
neki a levéltár soros szekrényosztályaiban. 
- Igen természetesen, - magyarázá Csapó - a szentséges hely megleszen, s kívül 
rajt leszen az útmutató cím a levéltári számmal! - Végzi be a szót, átvevén a 
nyalábot, melynek külső soraiból elég szembetűnő betűkkel volt e néhány szó 
olvasható: 
Baltay contra Baltay. 
- Jókora csomag úgy-e? - kérdi az ifjú Baltay. 
- Elég civakodás elfér benne; minthogy látom, ez pör, - s azt tartom a szekrény 
föliratául legalkalmasabb lesz: Baltay contra Baltay. 
- Méltóztassék intézkedni saját belátása szerint. 
Az öreg meghajtá magát, az irományokat hóna alá vette, eltávozott, és néhány nap 
múlva a körmendi levéltár egyik fiókját kibélelte a pocakos pör, s a szekrény 
külsején a címbetűk jó vastag és olvasható alakban mutaták a helyet, hova a 
Baltay-családnak annyi évi civakodása szállásra behurcolkodott. 
- Most már nyugodt vagyok! - mondja az ifjú magában, - én megtettem 
kötelességemet, s ha bátyámat valaki csakugyan pörre ingerelné, mielőtt érdemetlen 
keserűséget okozhatna, addig ismét magába száll, míg ez irományokat keresi, azaz, 
hogy meg nem találhatja; de ha nagylelkűségét megnyerhetem, visszaadom neki, hogy 
maga vesse tűzre. 
Ezután kirándulának megnézni a juhnyájat, mely alapjává lőn a híres enyingi 
juhászatnak, valamint megtekinték a legelső rendes falut Magyarországban, 
Lajos-Komáromot, mely Enyingtől jó egy órányira 
fekszik, a hercegtől vévén nevét, minthogy saját eszméje és útmutatása után maga 
telepítette, hol már ezelőtt húsz évvel a leggazdagabb magyar jobbágyok laktak, és 
tanúságot tőnek azon nagy emberről, ki a magyar földesurak becsületét fényesen 
megváltotta, mit még életében hálásan megösmerének a szomszéd jobbágyok is, mai 
napig megmaradván e mondat: Inkább vagyok Enyingen tömlöcben, 
mint máshol jobbágy. 
Meddig Józsit rég nem láttuk, keressük föl azért őt is. Éppen kora hajnalban 
megyen ki Hídvégről, egy hosszú csövű puskával, vele két erős vadászkutya lépdel, 
melyeket madzagon tart és letart azon helység határa felé, melyen a Baltay-család 
roppant birtoka kezdődik, másfél órányira a tamási erdőtől. 
Lesre megyen a dologtalan szabados, ki a kévehányást nagyon megunta a meleg 
nyárban, s már ötödnapja kujtorog a Sión túli nádasokon, hogy valahára elkapja azt 
a jámbor szarvast, melyet Baltayéknál följebb is megemlítettünk. 
Néhány nap óta kószább lőn a szarvas, a tamási vadaskerten alól néhány órányira 
már egy hét óta fölebb rezzegetik a vadat, hogy a nagy vendégek kényük-kedvük 
szerint pusztíthassák őket, s így a lassankint megriasztott vadból néhány darab a 
vadaskert mellett csapván el, a Tamásin fölül eső vidéket is bekalandozza, s a mi 
szarvasunk sétái közben néhány atyafival nagyon összebarátkozott. 
Meddig Józsi hasztalan lesett a vadabbak után, megriasztva lévén, hamar 
elszaladtak a kutyák elől, tehát elhatározá, hogy a szelídet megkeríti, bármennyi 
ideig kelljen hasalnia a tengeri földek szélén. 
Néhány napi lesés után úgy okoskodta leshelyét, hogy a szarvast elvághassa a 
falutól, s úgy szorítsa be a nádasnak, hogy a Sió mentében jobban Tamási felé 
hajthassa, s így tán legkönnyebben sikerül elkapni a szarvast, mely a reggeli 
órákban nagyon szívesen künn kujtorog az új ismerősök után. 
Mielőtt az első napsugár végigszaladt volna a síkon, szilaj nyargalásban jött a 
szarvas, néha-néha megállapodván, s emelt fővel tekintgetvén a megszakadozott 
tengeri ültetvények közé, mintha neszt várna, vagy hogy éppen meglátná a határnak 
új vendégeit, melyek a jó pajtásságért is szívesen tanyáztak a helység 
közelében. 
A vér nem vált vízzé, s az elkényeztetett állatnak természeti ösztöne vívódni 
kezdett azon megszokással, hogy a kastély udvarát lakja még, s baromfiak között 
nyargalássza át az udvart. Mohón szaladta meg az egyenes tért, hogy meglássa azon 
szarvasokat, melyekkel összeölelkezni nagyobb kéj, mint az udvaron az ökrök feje 
közé lökni, s a fölébredt állat nagy szemeit merőre dagasztá, hogy lekötvén magát 
abban a széles környék, keresetteire leljen. 
Mintha szabadságának óráit úgy kellene lopnia, meg-megdöbbent az állat; - de azért 
ellenállhatatlanul rohant odább, meg-megjártatván szemét az előtte terülő vidéken, 
melynek mindig nagyobb darabját ejté maga után, s utóbb szokatlanul érzé 
megvadulni magában a vért, mely már nem ösztönzi visszafelé, mintha megbódulna a 
légtől, melyet sebes futásában átvág, - míg lábaiban az inak mindinkább tágulnak, 
s kellemesen húzódnak ki, midőn az állat az akadályokat többé nem veszi oly korán 
észre, mint eddig az udvaron, hol egy vagy más házi állat feküdt el előtte, - most 
pedig néha árok akadván lábai alá, egy-egy ugrás könnyen 
átméreté vele a hézagot, s mindinkább ingerlé a bóduló állatot. 
Megint megállapodék, hogy tájékozza magát, s midőn visszanézett a falu felé, még 
állati eszében is valami visszásság jelenkezék, hogy ily messze távozott, anélkül, 
hogy az ösztön visszaindítaná. Nem bírt elválni a falu nézésétől; - neki is 
megvalának emlékezetei, s némi reszketegség fogá el azon gondolatnál, hogy a 
kedves úrnő hihetőleg eddig már a kert árnyaiban kiáltja a nevét, - s e gondolat 
néhány lépést tétetett vele a falu felé; de oly lassan, hogy nem annyira az 
akarat, mint valami hála indítá meg: azonban mielőtt az ösztön előre vagy hátra 
győzelmes lenne, a hídvégi szabados elbocsátá a két erős kopót, melyek hangos 
ugatással riaszták meg a szarvast, mely eddigi bátorságát elveszté s a faluval 
ellenkező irányban rohant le a Sió nádasai mellett. 
A szabados, egyenes úton az erdőségek felé tartott azon véleményben, hogy az állat 
minden kanyarulás után végmenedékét úgy is arra keresi, s éppen azért a kutyákat 
visszakürtölé, látván, merre tévedez a szarvas, ő pedig minél távolabb akart 
maradni a falutól és annak határától, hogy ismerős ember ne akadjon útba, midőn 
lövésre kerül a vad, s így a büntetést elkerülje, tudván, hogy a kedvenc állatot 
mindenki ösmeri. 
A szarvas még mindig bírt annyi bátorsággal, hogy az embertől meg nem riadt, és 
csak ebek támadása bírta megkergetni, azért a vadász előtt mindenütt lefelé 
tartott, vissza nem mervén fordulni az ebek miatt, melyek a szabados mellett 
pórázon ballagtak. 
Néhány órája már, hogy a szarvas vezeti a szabadost, ki végre megunta a 
gyaloglást, valamint a helyiség is ínyére volt; azért újra leszabadítá a kutyákat, 
melyek az állatot kétszeres erővel kezdék megzaklatni. 
A tamási határban megfordult a vad, hogy visszafelé törjön; de midőn egy 
határárkot magasról átugranék, a golyó farába csapódott, mi az állatot újra az 
erdőnek hajtá. 
A vér meghagyá nyomait, s a lihegő vadász ingere lecsillapíthatatlan lőn, 
szüntelen nyomon kergetvén a vadat. Csakhogy az erdőszél felé az ebek előtt egy 
másik szarvas rezzen föl, s az ebek azután egészen más irányban tévedtek el 
tőle. 
Kevéssé ismeri a vadászszenvedélyt, ki azt hiszi, hogy egy tilalomfa meg bír 
állítani egy vadüldözőt, ki néhány százlépésnyiről mindig látja a vadat, és csak 
közelléte bírja odább rezzegetni. 
A szabados újra megtölté a puskát, hogy ha közelében lövésre kaphatná; de amint 
fegyverét megtölté, a szarvas újra megindult, s amint a vadaskertnek egy mérföldet 
átövező falát látá, egyenesen neki tartott, mintha házat vélne, hol menedéket 
remélt. 
A vadaskert fala mellett rézsútosan vannak némely helyütt feltöltések, hogy a 
külső vad tavasszal megérezvén a hímet, fölmehessen, - s onnét állati ösztön után 
beugorjék a kertbe, honnét többé nincsen visszamenekülés; a szarvas fölszaladt az 
egyik töltésre, s onnét a nagy vérvesztés után is a vadaskertbe ugrott. Mindegy, a 
szabados követte a lihegő vadat, s midőn a vadaskertbe érne, - akkor kezdődik meg 
egy órányiról a hajtás, s az első zajra megrezzent szarvasok lassankint kezdének a 
vadászállomások felé törni, s a puskaropogás sűrűen váltogatá egymást. 
A szabados még inkább neki bátorodott, s a megsebzett vadat, óvatosan bár, de 
nyomról nyomra befelé kergette. 
Nem sokára nagyobb lőn a vérnyom, s nem kételkedék, hogy a szarvas legföljebb 
háromszáz lépésnyire okvetetlen megáll. 
Nem kísérjük odább, - nekünk még máshol is van dolgunk. 
Bowring urat a hajnal már az erdőszélén érte, hol éppen most csavarodik az erdőnek 
széles útjába a hat ökrös béres szekér, hatalmasan megrakva szénával, melynek 
elején Holvagy Pista nyújtóztat ki egy hosszú ostornyelet, s olyant durrantott a 
hangzatos erdőben, hogy Bowring úr minden egykedvűsége dacára fölriadt álmából, 
mely a puha szénán meglepé, - s tökéletesen azt hitte, hogy ágyút sütöttek el. 
- Ránk lőttek? mondja az angol. 
- Az ökröknek durrantottam, - mondja a béres, letévén az ostort, mit aztán az 
angol szinte megpróbált, hanem úgy odacsavarta a maga nyakára, hogy a béres alig 
bírta leoldani onnét. 
Bowring úr nem fogna sajnálni egy száz fontost, ha ezt a mesterséget úgy véghez 
tudná vinni, mint a béres, és mernénk fogadni, hogy annak idejében hajlandó volna 
egész Londont földurrogatni valami ködös éjszakán; most azonban hamar egyéb 
tárgyat lelt megbámulni valót. 
Még alig voltak ötven ölnyire az erdőben, a sötét erdőnek mélyéből ballagott ki 
egy vén szarvas, - szarván tizenhat ágat lehete megolvasni, s a büszke állat 
kiállt az erdőszélre, ránézvén a szekérre anélkül, hogy szemét megmozdítaná, s míg 
a béres feléje sem fordult, Bowring úr rábámult a közelségben, hisz alig volt tőle 
harminclépésnyire, s az állat, mint egy tökéletes rajzpéldány nyugodtan láttatá 
kevély szarvait, karcsú lábait, megtermett testét és azon szemeket, melyekből egy 
elbűvölt hatalmasnak lelke nézett rája. 
Kész prédának állt ki az állat, Bowringnak csak egy mozdulatot kellene tennie a 
szénán heverő csőért, hogy ledurrantsa, s útjába álljon azon kis ágnak, mely 
tizenhetediknek akarna nem sokára kibújni, de az állatnak nincsen annyi félelme, 
hogy egy lépést távoznék el a közelségből, hanem elhaladtatja maga előtt a nagy 
szénás szekeret, mintha üdvözletéül vonulna el hat darab járomba fogott marha, s a 
szabad állatnak igénye volna lenézni a megjuhászodott erőt. 
Bowring úr érezé, hogy valami hatalom lefogá karjait, s ámbár már a fegyveren 
nyugvék a keze, a lövésnek ingere elhagyá, mintha gyilkosságnak tartaná e 
közelségben megrohanni e gyönyörű szarvast, mely szabadságának és fönségének 
érzetében mintegy a többinek választott példányaként állt volna elébe a távol hon 
gyermekének, odaállván a legalkalmasabb helyre, hol az árnyéklat, háttér, 
világítás és állás minden oly szerencsésen van eltalálva, mintha művészt várna, 
kinek ecsete alá kínálkozék kényelmes mozdulatlanságban. 
A lőfegyvert elereszté Bowring, s messzire ment már a szekér, mikor még mindig a 
szarvast szemlélé, mely nagy későn ismét a fák közé vonult el, - s Bowring úrnak 
ideje lőn más oldalra nézni, mely fiatalabb erdő lévén, a csalitok között egy 
barnás körrajzot látott megmozdulni, mit inkább eleven képzelődésének hitt, mint 
valónak, - azért előbbre nyújtózkodék, - s a legelső bokor csoportozat mellől vagy 
nyolcvan darab dámvad szökött fel a szekér közeledtével. 
Feléjük csapott az ostorral a béres, s mint egy hullám indult meg néhány lépést a 
sajátszerű társaság, megállván, mintha jogát akarná visszakövetelni a csalitnak 
kedves árnyékából, honnét most a legnagyobb kényelem közül durrogatják föl 
őket. 
Bowring úr elfeledé, hogy csövei keményre töltvék, - nem érzi többé azt a 
gyullasztó ingert, mely megöl minden irgalmat az állatok iránt, és hogy úgy 
mondjam, csiklandó vágyat érez az eleven húst legyilkolni, mely mozgásában oly 
buján szép és ölni késztet... Hol marad el az a szomj, mely a legjózanabb embert 
bolonddá teszi, s minden veszélyen átkergeti egy durranásért, mely az öldöklést 
oly boldogsággá teszi? 
Nincs meg!... az ember szomjának nagy a tenger, s a látás hatalma, a szörnyű 
tömegnek közelsége több mint félig eloltá a szomjat, - a szenvedélynek akadályra, 
küzdelemre van szüksége, s egyetlenegy ellenre, hogy kar vagy ész hatalmával érjen 
célt, - s íme, hol a tömegből a szebbet választhatná célnak, - nem bír ránézni a 
tömegből egyre, hogy azt készebb legyen elemészteni, mint egy másikat... Ott áll 
valamennyi, a megfutamodásnak egyszerű védelmét sem használják, s még a menekülés 
által sem ingerlik az elszunnyadt szenvedélyt. 
Megadóztatá az embert a szokatlan látvány, - bámulásnak csodás érzelme foglalá el 
a kedélyt, s érzi, hogy nem a cirkusz páholyában ül, honnét pénzért nézi a 
megszelídített állatot, melynek szökéseit csak úgy megtapsolja, mint Coriolánt, - 
s íme megalázkodik az ember az állatország előtt, s e véletlenben oly szépet 
talál, hogy az órának emléke le nem marad többé emlékezetéről. 
Odább, odább megyen a szekér, s mielőtt húsz ölnyire érnének, négy fiatal szarvas 
oly közel megyen át előttük az úton, hogy az első két ökröt majdnem megállítja, s 
a béres az ökrökön át ereszti rájuk az ostort, hogy az útból odább terelje 
őket. 
Bowring úr alig fért meg már a szekéren, s bizonyosan leugrik, ha a béres nem 
figyelmezteti, hogy a szarvasok eszik hátul a szénát. 
Lassan hátracsúszik az angol, és látja, hogy öt darab szarvas kullog utánuk, 
falánkan cibálva a szénát, s bármennyit legyezi feléjük az ostort, annál inkább 
döfődik egymást a helyért, s amint Bowring úr lenyúlt egyik kézzel, a szarvasok 
egyikének a szarvát könnyen megrázhatta. 
Lehetetlen többé szekéren maradni. Bowring lekéredzett, s minthogy nem tudta a 
tájékozást, egy másik kis béresre bízták a szekeret, s Bowring úr Pistával a 
vadászkör felé vezettette magát. 
A látvány érdekessége nem maradt el tőlük, a szarvascsoportok szüntelen váltogaták 
egymást, és Bowring úr rég font gondolatainak végre nyelvet adott, s magának is 
hangosan mondá: 
- Ez országnak mindene van, hanem rá kell találni; - mert nincsen egy-egy árva 
könyv, mely e tündérkertet kitárná előttünk! 
Alig mentek egy negyedórányira, - előtaláltak egy urasági vadászt, ki Bowring urat 
keresé, s el akará vezetni kitűzött állomásáig, hogy a vadászatban részt vehessen, 
- mert már felálltak a vadászok, s ilyenkor az állomást elhagyni sem nem szabad, 
de nem is tanácsos a folytonos puskázás alatt; mert minden állomáson három-négy 
fegyver szolgált a vadász kényelmére, oly temérdek vala a vad. 
- Ma nem bírnék egyet is lelőni, - mondja Bowring - kimondhatatlanul szánom ezt a 
vadat. 
- Akkor ajánlanám, - mondja a körvadász - maradjon belül a körvonalon, hol 
bizonyosan nagyszerű látvány lesz, amint az üldözött vad összekeveredik. 
- No hát én itt maradok, - mondja Bowring utasítást kérve, hogy körülbelül 
mennyire mehet be; - de mégis, hogy maga ne legyen, Pistát kísérőnek magánál 
tartotta. 
A lőfegyverek szakadatlanul durrogának, s a lövés hang irányából könnyen 
tájékozhatá magát az angol, s minthogy már szerteszét szaladgáltak a vadak, sőt 
csoportosulni kezdének, utasítása szerint egy vastag fánál állt meg Bowring úr, 
hogy valamiképp föl ne bökje valami megriasztott szarvas. 
Bowring inte Pistának, hogy keressen magának valamely alkalmas helyet, valami 
makkfa mellett, mely jóval vastagabb, mint a többi, hogy minden oldalról elfödje 
az állatok elől, s így tova ne riasszák őket. Pista tehát engedelmeskedék, s 
néhány száz lépéssel tovább ment, s itt egy fa mellé állt, de ekkor vette észre, 
hogy a legrosszabb helyre állt, mert a vadász állomások idáig hajolván ki, a 
szélső tanyáktól alig volt ötvenlépésnyire; hanem már késő visszamennie; mert 
éppen ezen pillanatban roppant el kétszer is a fegyver, tehát érdekében állt nem 
mozdulni, különben elegendőképen födözve levén a hátulról jöhető lövések 
ellen. 
Pistát itt hagyjuk a fánál, s magunk kimegyünk a vonalra, mely az erdőnyílások 
hosszán volt elosztva, s a Pistához legközelebb eső részen a két fiatal jó barátot 
látjuk, Pistához közelebb az ifjú Baltayt, s a legközelebbi állomáson Dunay 
barátját, ki a jó pajtástól nem akart elválni. 
A vadak nem hagyának magukra váratni, s ez oldalon élénk puskaropogás lőn, s 
minthogy a vadaskert falazata nem igen volt távol, az üldözött vadnak itt kellett 
visszafordulnia, ha menekülni vágyott. Mint egy kis csorda csomósult össze a vad, 
s a vezető nyomán oly következetesen ment az egész csapat, hogy egy vonásnyira ki 
nem tért az útból még akkor sem, ha valamelyik sebében összerogyott; hanem akkor 
valamennyi föltartott fejjel gázolt át a párátlan testen. 
Bowring úr feszesen megállt egy helyben, és becsületére válik angol 
hidegvérűségének, hogy el nem dűlt ijedtében, midőn az előbbeni tizenhat ágas 
mellette oly közel ment a fánál, hogy kezét hátán húzhatta volna végig. Föltartott 
fejjel ment elől a kevély vad, s utána oly közel a másik, hogy szügyével az 
elsőnek farához ért, - és hasonló helyzetben követé a másodikat, a harmadik, ezt a 
negyedik, - s így egymásután az ötveneseket a hatvanosok, azokat pedig a többi, 
egész a százig, amint Bowring úr megszámlálá; de sőt már a vége felé mindeniket 
megérinté kézzel, kivált a sebzetteket, melyek erősen vérző sebeik dacára 
nyugodtan, bár reszketegen követték a csapást, - és Bowring urat sajátszerű 
érzelmek közt részelteték e vadon is gyönyörű látványban, melyből még csak egy 
hiányzék, a legutolsó szarvas, mely már nem bír odább hatolni, fejét lankadtan 
veti még föl néha, s nyakán egy tenyérnyi piros szalagnak csokra most bomlik ki, s 
amint fejét mozdítni igyekszik, a szellő Bowring úr arcához lebbenti, s az angol 
végtére is kidűl szerepéből, s mielőtt tájékozná magát... 
- De nem mondjuk el még a végét. 
A szabados utána bolondult az állatnak, mely már alig bírt menni, csak egy nagy 
csapatnak érkezése verte föl benne a végerőt elkísérni a többit, ameddig elbírja 
még vérevesztett lába. 
A szabados egy fa mellé húzódott, midőn a csapatnak elvonulását látta, s míg így 
szemlélődnék a bokrokból, lassankint elvonult a csapat, velük a vörös szalagos, és 
helyette tisztán a béresnek alakját látja meg, amint az féloldalt fordulva áll 
mereven egy helyben, s oly nyugodtan, mintha készen várná, hogy célba lőjenek 
rá. 
Megint néhány szarvas akar a vonalon átvágni, az állomásokon szakadatlanul szól a 
puska, egy lövéssel több vagy tán kevesebb, - a szabados a sűrűben oly kényelmes 
helyen áll, lehetetlen, hogy vad lelke, mely a bosszúra oly szomjas, hogy hatszor 
is rálőne jó alkalommal, semmit sem késik, hanem nekifogja a fegyvert, és a 
béresre durrantja. 
A béres mozdulatlanul áll, - egy lövéssel több, vagy kevesebb, akár jobbról, akár 
balról; meg sem gondolja, hogy az utóbbi reá céloztatott, csak a szabados látja, 
hogy sértetlenül áll, míg a vadászállomáson egy jaj szóval az ifjú Baltay 
élettelenül rogyott össze. 
A szabados a sűrűben észrevétlenül tűnt el; Pistát a lövés nem zavará, csak gróf 
Dunay rémült el, midőn barátját halva összerogyni látta, s a két szomszéd ijedten 
rohant a késő segítségre, látván, hogy barátja agyon van lőve, s a két vadász 
önkénytelenül kérdé egymást: 
- Lőtt ön? 
- Igen! - mondja a másik, - és ön? 
- Szintén lőttem! - mondja amaz is éppen úgy öntudatlanul mint a másik, mintha e 
körülményben keresné a véletlen nagy szerencsétlenségnek okát. 
Minthogy a seb némileg azon oldalon volt, melyről Dunay állt, még a gróf maga is 
megdöbbent azon gondolatnál, hátha csakugyan ő lőtte agyon! 
Míg a szerencsétlen barát barátjának hulláját emelé karjaiba, addig az angol 
mellett a szarvas rogyott össze, - s a hidegvérű ember megindultan emelé térdére a 
szalagos állatot, melynek végvonaglásában is jól esett, hogy egy ember ápolgatja, 
ki aztán a szalagot úrnőjének visszaszolgáltatja. 
Midőn a lelődözötteket összeszámlálnák, azt mondja az angol a hullára nézve: 
- Eggyel több lövés, mint kéne! 
Föltették a szarvast a szekérre, hogy úrnőjéhez szállítsák, míg a másik hullát a 
jó barátok kísérték el hazáig. Leették a szarvasok a szénát a szekérről, s a kis 
béres a szekér elején állva megereszté a nagy ostort, mely akkorát szólt, hogy a 
hat ökör szebben megindult, mint azon jámbor keresztények, kik az isten házában a 
legelső padot ülik el, s mindamellett, hogy a szent ige legközelebb ér el 
hozzájuk, mégsem ragad meg náluk; mert ők is úgy tesznek mint a paraszt, midőn a 
szekérről föladja a kévét a másiknak, hogy az is adja megint tovább. 
Oly lomhán mászott a hat ökör, hogy az elsőn levő kolomp egyik oldalától a másikig 
alig tudott ellóbálódzani, s az egyenes út elvezetvén őket terelés nélkül is, a 
béres kiült a szekér oldalára, leszedte süvege mellől a sörjenyelű pipát, 
oldalszíjáról leoldá a zacskót, rágyújtott, s miután a zacskót újra megcsavarván, 
tenyerén ismét keményre verte, s illőn elhelyezé, eregetni kezdé a füstöt, és 
gondolatban megkérődzé mindazt, mit a vadászaton látott. 
Míg a fának oldalában vesztegelnie kellett, s a golyók mellette röpködének, 
megszülemlék egyszerű lelkében az a gondolat, hogy hátha oda is elmenne, hol 
rézből van a puska, s bőgve megy ki belőle a golyó, mintha nem érne rá külön 
megsiratni azt a sok embert, kiket útjában megöl, maga sem tudván, hogy miért? 
Az erdő mélyében számtalanszor megütődő puskazaj elvezette őt gondolatban a 
csatamezőre, hova danolva megyen az ember meghalni, és nincsen egyetlenegy 
siránkozó fehércseléd, kinek özvegysége vagy árvasága belekapaszkodnék a 
haldoklóba, hogy erre a világra visszarimánkodja. 
Látta a zöld mezőt, melyre nincs letakarva a halotti lepel, mely messziről már 
rémületté válik - itt lehanyatlik az ember, mintha elfáradt volna, kipatakzik 
belőle a vér, mint a gyümölcsnek leve, mitől meg nem undorodik senki; s annyi 
ember fölé egyetlen óriási domb kerekedik, mit az úton mérföldnyiről meglát, s 
anélkül el nem kerüli, hogy a vitézek előtt le ne venné süvegét, pedig jól tudja, 
hogy vissza nem köszöntenek neki. 
Addig-addig járta meg lelkével a csatamezőt, hogy a kolompnak tompa hangját 
ágyúzásnak vélte, s nem bírt hazakerülni a messzeségből, hová már elment azon a jó 
lovon, mely ha jó nem volna, huszár alá nem nyergelték volna. Oly vitézül ölte és 
vágta már az ellenséget, hogyha most az édesanyja sírva hívná, még akkor sem jönne 
talán vissza. 
A pipa buzgón égett, a kolomp egy nótára verte ki a szokott hangot, - semmi sem 
zavará meg az ébren álmodozó embert, ki most éppen azon nyugodott meg, hogy milyen 
szépen kigondolta az úristen, hogy ellenség is legyen, hogy 
a huszároknak legyen majd mit vágni ! 
Nem jutott eszébe, hogy a halál az ő kezével végzené a véres munkát, annak még 
örvendeni is tudna; de már akképpen győződött meg magában, hogy a jó úristen maga 
tudja azt legjobban, miért rendelte el a háborút, - és toldalékul hozzágondolta 
még azt is, - ha kinek nem tetszik, miért lett ellenséggé. 
Megszólamlék benne az erő, és mint a levelek közül a bimbó, kifelé kéredzkedék, s 
a széles erős mell alatt nem bírt megférni valami, hanem arra ösztönzé, hogy 
messze-messze kell még innét menni. 
Összekeveredett a két első ökör, s a kolompnak hangja úgy meglódult, hogy az 
elandalodott bérest fölébreszté, mire az végig nézvén a hat ökrön, s a nagy nyelű 
ostoron, nem mert többé visszagondolni az elmúlt kedves tárgyra, s helyette most 
ezt a dicsőségtelen ballagást látván, az ostornyélért s a hat ökörért elszégyenlé 
magát. 
Mintha maga előtt is megröstellné a dolgot, fölkapta a nagy ostort, s egymásután 
vagy hatszor durrantá ki a legerősebb hangot, s tán tovább is folytatná, ha meg 
nem szólítná egy vastag bajszú huszár, ki után vagy harminc legény párosával jött 
még, az úton lassú léptetésben. 
- Öcsém!... tán valamelyik ökröd nagyot hall? - mondja az őrmester a béreshez 
érvén. 
- Már ezekkel csak így lehet beszélni! - mondja rá a béres. 
- Apád ökrei ezek, öcsém? 
- Apámé! - véli a béres, - csakhogy ez az apám másnak is apja ám. 
- Csak nincsen ötven fia ennek az apádnak? 
- Ötven nincsen,... katona uram, hanem vagy ötezer mégis van, s mindnek édes 
apja. 
- Látom, öcsém, jól tart benneteket, - mondja még a huszár, - vagy tán te vagy a 
legkisebb fia, hogy ilyen pirosra kihizlalt? 
- Még énutánam meg lehet kotorni a tálat, - katona uram, - mert én herceg Batthyányi Lajos kenyerét eszem, - áldja meg érette az 
isten! - magyarázá Pista. 
- Most értelek öcsém! - mosolyog rá az őrmester, egyszersmind új dologba kapva 
mondja: öcsém, sokat kell az ilyen hat ökör mellett gyalogolni úgy-e? 
- Könnyebben elvégzem, mintha hat felé kellene mennem. 
- Nem rugós valamelyik? - tréfálkodék a huszár odább is . 
- Patkó nincsen rajtuk! - viszonzá a béres. 
- De nyereg sincs ám rajtuk, öcsém, - folytatá még odább is amaz, - aztán látod, 
van ám nekünk egy heverő paripánk, s ha fölülsz rá, nem kell ám olyan hosszú nyelű 
ostor, mint amekkora most van a kezedben, - mert elmegy ám az a magas 
mennyországig durrogatás nélkül. 
- Hátha nem eladó? 
- Minden hitvány embernek nem, az igaz, - lőn rá a felelet, - hanem már veled csak 
megalkuszunk öcsém, ha tudnánk, hogy nem ijedsz meg a magad árnyékától. 
- Azt tartom, nem! katona uram - mondja rá Pista. 
- Nohát próbáljuk meg, - mondja az őrmester, - állj ki, tartsd szét az ujjaidat, 
aztán én megforgatom egy párszor a kardot, s a két első ujjad között úgy elvágok, 
hogy a szellőn kívül nem éri más a kezedet. 
Erre a béres megállítja a hat ökröt, ujjait kiterjeszti, hogy az őrmester megtegye 
a vágást. 
- De hátha levágom valamelyik ujjadat, öcsém! 
- Én azt nem kérdezem katona uram, az a maga kötelessége, hogy jól tudjon vágni, 
én csak azt vállalom magamra, hogy kiállok... hát itt van! 
- Ember vagy öcsém! - mondja a huszár, - annyi, mintha én vágtam, te meg kiálltad 
volna, hol hálsz az éjjel? 
- A fürgedi pusztán, katona uram, ha tudja merre van! 
- Oda tartunk öcsém, ott maradunk egy egész nap, ott meglátjuk egymást! - mondja a 
huszár, fejét csóválva hagyván el ügetést a szekeret, hogy idején érjék be a 
pusztát. 
Pista lassan ballagtában nagyokat fohászkodott a katonák után, s minthogy leghátul 
egy gazdátlan ló nyergelten ment vezetéken, gondolatjában fölült a gazdátlan lóra, 
s velük ment, míg csak látta őket, - azontúl pedig magára maradván ökreivel, 
mintha a jámbor állatoknak szarva mindig az ő boldogságát öklelné meg, - 
rettenetesképpen megutálta őket. 
Minthogy előbb már leszállt a szekérről, nagy ostorát összecsavargatá a szörnyű 
nyélen, s úgy helyezé a szekérbe, mint amelyet többé nem akarna kézbe venni, s 
hogy az ökröket ne láthassa, előttük ballagott; de előbb a kolompot levette, hogy 
még az se lármázzék utána, midőn a huszárokra meg a gazdátlan lóra gondolt, mert 
most már azt is megsajnálná, ha így szállítanák le a lóról, pedig még rajt sem 
volt, hacsak ezután nem lesz. 
A szarvas néhány gallyal lefödötten nyugvék a szekéren, s már nem messze valának a 
falutól, honnét vesztére szaladt ki ma reggel, s íme már a pára nem megy vele 
vissza, - jámborsága most már csak életlenség s egyetlen jele annak, hogy emberek 
között járt, az a vérvörös szalag, mely fölbomlott csokrával még most is nyakában 
lóg. 
Sorsát nem bírá elbeszélni a szabadoson kívül senki, s minthogy az magától erre 
úgysem igen volna hajlandó, kövessük inkább a bérest, kit amaz bosszúból 
hasonlóképp ki akart küldeni ebből a világból, csakhogy az másképpen lőn megírva a 
végzések könyvében, hol már előre meg van írva az is, hogy jövőre hol találkoznak 
még. 
Hasztalan siet úgy előre a béres, gondolata mindinkább hátra, utána marad el azon 
irányban, merre a huszárok a fürgedi pusztára tértek el, - s ő most ha lehetne, 
egy helyett kettőt lépne, hogy az út kurtább legyen előtte, csakhogy nem tudta 
elfeledni, hogy az ökrök is utána ballagnak, még pedig igen-igen lassan. 
Maga sem tudá, hogy e napon a halál ballagott el mellette, s mintha a sors őt 
magát fordította volna oldalt, meg kell indulnia azon úton, hol a halál ágyúszóval 
fordul neki szemközt, és jó szerencséje lesz, ha szemközt nem találkozik vele az a 
golyó, melyre az ő neve lesz írva, ha tudniillik valamelyikre csakugyan 
ráírták. 
De nagy határt megkerült az ő esze ebben a kis útban, - látott mindent, még a 
dicsőséget is, mit nemcsak a vezér lát, hanem meglát az utolsó közvitéz, midőn 
karját ellenségre emelheti, s a maga neve mellé amazét is osztja. 
Ment, ment, mendegéle, s a gyönyörű álmot a faluból kirohanó kutyák ugatták csak 
széjjel, tehát megkérdezte a legelső embert, hogy nagyságos Baltayné asszonyság 
kastélya merre van közelebb. 
Az útmutatás után könnyen meglelheté, azért az utcán olyan fordulást tett, hogy a 
hat ökör kanyarulása a küszöbön meg ne zökkentse a szekeret, s midőn a kapun 
minden baj nélkül bemehetett, egyenesen az erkély alatt állt meg, 
A nagyságos asszony éppen akkor lépett ki a kisasszonnyal, s mindkettő csodálkozva 
nézé a szokatlan vendéget. Mielőtt azonban megkérdezték, mi járatban volna, a 
körülálló cselédeket kérdé sorba a nagyságos asszony: 
- Tehát senki sem látta? 
- Én nem láttam, pedig a fölső határt végig jártam! - mondja az egyik. 
- Hát te? - kérdik a másikat. 
- Bíz én sem láttam - nagyságos asszony - mondja a másik, - pedig még a nádast is 
majdnem szálonkint összeválogattam; de sem nyomát, sem magát nem láttam. 
- Tehát egyik sem látta? - kérdi bánatos arccal a kisasszony. 
- Senki! - lőn az egyhangú válasz, mire a háziasszony az idegen cselédhez fordult, 
mintegy előbb kérdvén, mint azt, hogy mi jó szerencsében fáradt el idáig. 
- Fiam!... nem láttál egy szarvast? - kérdi az asszonyság. 
- De mennyit! nagyságos asszonyom! - hisz éppen most jövök a tamásii szarvas 
vadászatról, volt ott annyi, hogy a szénát is leették erről a szekérről. 
- Nem látott egy vörös szalagosat? - kérdi a kisasszony. 
- Azt keresik? - kérdi a béres. 
- Minden emberünk az után indult ma - mondja a hölgy - de senki sem leli. 
- Azt tartom, nagyságos kisasszony, hogy nem jön az vissza elevenen. 
- Dehogy nem jő, - mondja ismét bizalommal a hölgy, hisz a legjámborabb állat a 
világon. 
- Az a baja, kérem átossággal, - különben nem hoztam volna haza ezen a szekéren, - 
ímé . - mondja leszedvén a gallyat, mely alól a szalag 
elég hamar ismerőssé tette. 
Mély megilletődés fogta el a körülállókat, kik a boldogtalant leemelték, s a 
kisasszony a kedvenc állatot zokogva siratta. 
Az anya vigasztalni kezdé, anyai eszével átlátván, hogy ennél nagyobb baj is akad 
a világon, de a leány csak nem akart megbékélni, s utóbb már a cselédek is mondtak 
neki egy-két vigasztalót, a végre Pista is megszólamlik: 
- Sohase búsuljon, nagyságos kisasszony, szebb halállal úgy sem halhatott meg! 
- Szegény kis szarvasom! - mondja az úrhölgy. 
- Háborúban halt meg biz ez, mint akármi katona! - jegyzi meg a béres. 
- Annak is jobb volna, hogy ha otthon halhatna meg! 
- Ki tudja, nagyságos kisasszony, - fohászkodik a béres, - csak az a szép halál, 
künn az ágyúk között, mikor tudja az ember, hogy nem az 
orvosságtól hal meg! 
* 
Midőn a béres kiért az udvarból, a jó barátok, köztük a herceg és Bowring úr gróf 
Dunayval, megérkeztek a szomszéd házhoz, s az öreget álltában támogatták a 
Baltay-család utolsó sarjadékának hullája mellett, annyit mondván el, mennyit a 
dologból mondani tudhattak. 
Utóbb a barátok szétoszlának, - Baltay egyedül maradt Andrással, ki halavány urát 
néhány lépésnyiről szótalanul nézte, mintha valamiért itt marasztották volna. 
Baltay százféleképp rakván össze a lehetőségeket, az ingerültség némi élével kérdi 
a hűséges hajdút, kivel már vagy tizedszer gondolták ki, vajjon hogyan 
történhetett e szomorú eset? 
- Megmondjam, ki lőtte agyon? - szólamlik meg az öreg lelke gyanújával. 
- Nagyságos uram! - mondja a hajdú megindultan, - ne mondja ki e szót, - hadd 
nyugodjék békével a halott; elég szűk lesz neki az a kis hely, hova letesszük, 
inti még odább is - ne temessük el melléje másnak becsületét! 
- Hát kendnek se mondjam meg? 
- Nekem sem! - szól erős hangon amaz, - mert attól félek, hogy ha nagyságos uram 
egyszer botlik, nem lesz mellette mindig a vén András, hogy fölemelje, s akad 
olyan ember, ki az ilyen koros embert megneveti, hogy azt is elbeszéli, amit tán 
úgy álmodott. 
- Miért ne higgyem azt, amit más is hisz? - békételenkedik az öreg. 
- No, ha azt is el akarja hinni, amit más hisz, - véli András, - azt se higgye 
nagyságos uram, amit én nem hiszek. 
- Nem hiszi kend? - kérdé Baltay, nyugalommal nézvén a 
hajdúra. 
- De nem ám! - mondja amaz, fölkapván a megszokott feleselési hangot. 
- Nem kend faragta meg a rovást? 
- De én faragtam meg az igaz, - nem is mondom, hogy valami sokat alkudoznám, ha 
jobb magyar emberért elcserélhetném; de nagyságos uram, aki nem dohányzik, bort 
sem iszik, mindig könyvet olvas, mitől bolonduljon meg úgy, hogy az embert 
szarvasnak nézhesse? Ennyivel megkötötte a csomót a hajdú, s dolga után ment 
el. 
- Nohát nem mondom, hogy agyonlőtte ! - dörmögé az öreg, 
aztán mintegy magának is némi igazat akarván adni, toldalékképen hozzáteszi: - de azt sem mondom, hogy nem lőtte! 
Hej! nem volna oly ritka madár az igazság, ha keresni nem kéne. 
Kiült a sok fényes csillag az ég boltozatjára, midőn a herceg és Bowring úr 
csöndes lépést ereszték a kantárt, hogy a langyos estét a szabadban élvezzék, nem 
igen messze lévén a puszta, hova éjszakára szándékoztak a katonák miatt, kiket a 
herceg átmenőben nem akart egy kis megvendéglés nélkül elereszteni, minthogy úgy 
is a legközelebbi faluban kellett volna kitölteni a huszonnégy órai pihenési 
időt. 
Oly csöndes volt az egész környék, hogy egy kis csengettyűvel mérföldnyiről össze 
lehetne harangozni minden embert. Az angol szívesen elkószált volna egyik 
pásztortűztől a másikig, szokatlan levén előtte ez éjjeli fény, ez a szokás, hogy 
a fáradt ember a nap hosszát még tűzzel is megtoldja. 
Néha-néha elveszett az egyik fény, s megint újra előbukkant, amint a körüllevők 
elülték vagy elhasalták, vagy a pásztorember rávetett egy ölnyi szalmát, hogy a 
tartóból ki ne aludjék a mécs, s meglássák egymást a beszélgetés mellett, mert már 
a magyar ember a képét is szereti megnézni annak, kivel beszél, minthogy a régi 
igazságképp a hazugság mindig elránt egy-egy vonást a hazug ember képén, - s a 
másik aztán könnyebben hozzáveti, mennyit kell elengedni abból, mit a másik néha 
nagyon is ingyen beszél. 
Bowring úrnak jól esett ez a szörnyű hallgatagság, mintha csak még most tudná 
legelőször életében, minő lehet az a nyugalmas éjszaka, minőt a nagyvároson 
fogadásképpen lármáznak el egymástól az emberek; s itt, hol a nyájőrző kuvaszokon 
kívül egyéb éjjeli őr nincsen, oly mély a csend, mintha bekerítették volna fallal, 
s a falon kívül ezer ágyúval ijesztenének el minden kis nyikkanást. 
Beljebb, beljebb mentek egyenesen, s mielőtt szemükbe ütköznék a major, elért 
hozzájuk egy csöndes harmónia, melynek vékonya-vastaga szabályosan megvolt, - s a 
vékony a vastag mellé, a vastag a vékony mellé oly szépen odafért, hogy a vékony 
nem akart kijebb látszani a vastag mellől, a vastag pedig engedte a vékonyabbat, 
mint a módosabb a szegényt, hogy az is megélhessen. 
Mint a hullám, elringatta magát a dal a légben, csalta maga után az embert, s 
Bowring úr könnyedén húzá meg a kantárszárat, hogy a hang után vitesse el magát, s 
elérje a dalt, azon helyet, hol az elkezdődött, s ekképp lépésről-lépésre 
hangzatosabb lőn az összemért ének. 
Meg-megszakadt az ének, s a hézagokban megszólamlik egy másik sajátszerű bánatos 
valami, melyben a hang úgy elszomorodott, hogy az ember letörölni vágyik azt az 
égő könyűt, mely a panasz mellett foly le. Nem bír a hang fölvergődni, mintha még 
oly magasra nyúlt volna az ég, honnét lerimánkodhatná saját orvosságát, - s amint 
ez a fájdalom maga-magát mondja, oly furcsán lepi meg a hallgatót is, hogy szinte 
még a búsulást is megkívánja bele. 
Bowring úr előrehajlék a lovon, a furulyahang jobban-jobban elért hozzá, s az 
egykedvű angolt megvesztegette e azokatlan hang, nem bírt tovább a lovon maradni, 
átadá a kantárt a lovásznak, de a herceg is leszállt, s a kövér mezőn csöndesen 
közelíték meg az ébren levő népet. 
- Csuda ez, vagy madárnak a hangja? - kérdi Bowring a herceget. 
- Egy ártatlan furulya - mondja a herceg - valamelyik béres altatja el magát. 
Nem folytathaták tovább a párbeszédet, alig ötvenlépésnyire értek már a 
csoporttól, melyben öregek és ifjak, katonák, béresek és lányok rákezdék a 
nótát: 
Magasan röpül a daru szépen szól, Haragszik rám a galambom; mert 
nem szól. Ne haragudj édes rózsám sokáig, Tied leszek, tied leszek koporsóm 
bezártáig. 
Az egyszerű ösztön vezérlé e kart, mely vagy ötven emberből állt, s az egészséges 
hangok érce harangként kondult meg az angol füleiben, hol a szárazföldnek minden 
operája egymás hátán ül már, s midőn az inger kifogyott belőle, helyet kér ez 
ösmeretlen zene, melyről hírtelenében nem tudja megmondani, imádság-e vagy dal? 
hanem megtiszteli; mint egy remekművet, s megáll ünnepélyes érzelemmel, hisz még a 
vadállatot is megállítá már a zene. 
- Herceg!... köszönöm e ritka meglepetést! - mondja Bowring. 
- Talán azt hiszi kegyed, hogy ezeket hintóban hozattam ide egy éji zenére? 
- Legalább is hintón! - mondja az angol. 
- Azt tartom egy szálig béresfajta valamennyi, - s azért jöttek valamivel kijebb a 
majortól, hogy a hajdút aludni hagyják; mert ha meghallaná, hihetőleg 
szétugrasztotta volna az egész hangversenyt. 
- Páholyokat ide, herceg, - ilyen zenét aranyokkal szokás megfizetni. 
- Tegye el ön az aranyat; mert ha meghallják, reggelig itt maradnak énekelni, s a 
legjava búzámat kinn felejtik, pedig én az esőtől tartok. 
- Miért nem küldi őket a herceg utazni? 
- Csakhogy Ázsiából ideértek, kedves jó barátom, nem hogy még egész Európát 
megutazzák. 
- Igen, de ritka kar, minőt a milanói Scala egész Olaszországban nem fogdos 
össze. 
- Kár volna vesződni a kereséssel, - indítsa meg barátom a legelső falut, - csak 
oly jót talál ott, mint íme a pusztán. 
- Na uram, ezt a népet láttam verekedni, hallám énekelni, - országuk tele van 
szokatlan dolgokkal, - most már egy időre eleget tapasztalék, visszamegyek Bécsbe, 
s addig el nem jövök, míg nekem olyan könyvet nem küld a herceg, melyet magyar 
ember írt meg, s azt a mi kedves Baltay bácsink elejétől végig elolvasott. 
- Csodát akar ön minden áron látni? 
- Igen, - mondja Bowring, - itt csak csodát lehet látni, - s 
amely napon az a könyv készen lesz, higgyen nekem a herceg, Magyarország még 
egyszer újra megszületik és sohasem hal meg! 
* 
Néhány lépéssel odább menvén a két alak, a hold is fölkapaszkodott a láthatárra, s 
a gyalogló urak egy szénaboglya mellett álltak, ezáltal födve lévén, mégis 
hallhaták a beszédet, vígan enyelegvén a vendég huszárok a pusztai néppel. 
Holvagy Pista most ért még csak a vigadozók közé, s az őrmester jó szívű tréfával 
fogadta a legényt. 
- Elaltattad öcsém, azt a hat cselédet? 
- Eleget elfáradtak, nem igen várták, hogy ringassam is őket. 
- Hát alkudjunk meg arra a gazdátlan paripára, - mondja az őrmester, - fölültetünk 
reá! 
- Föl ne ülj rá, Pista! - mondja egy öregasszony, - mert az ütközetig meg nem áll 
ám veled. 
- Ellenségre mennek, katona uram? - kérdi Pista. 
- Éppenséggel oda sietünk most, - felel az őrmester, - csak torony iránt megyünk, 
hogy jókor odaérjünk, mert már a határon belül az ellenség. 
- Hátha el is fogyasztják akkora, mire odaérnek? - kérdi kétkedve a béres. 
- Már a mi részünket csak meghagyják nekünk! - véli az őrmester, a fiúnak keze 
után nyúlván, mit az önkénytelenül odaengedett az öreg huszárnak. 
- Nem jó lennék én oda, katonauram, - mondja a béres, - sokáig tudnám én megszokni 
azt a vagdalkozást, - engem csak úgy szélről kellene állítani, aztán úgy adogatnám 
föl őket, kettőt, hármat egyszerre, - már ahogyan kerülne a sora; azt már jobban 
tudnám. 
- Vesződség az öcsém, - megint csak le kellene tenni a földre, - hanem vágja az 
ember, ahol eléri. 
- Aztán nem sajnálja szegény párát, - édes öcsémuram? - kérdi a vénasszony. 
- Elvétve egyiket megsajnálom én is, - mondja rá az őrmester, - éppen most két 
hónapja egy franciát úgy vágtam ketté, hogy amint az egyik fele erre, a másik meg 
amarra esett, ijedtében mindenik felén a kéz utána kapott a másik felének, aztán a 
balkéz megfogta a jobbat, s olyan szépen következtek el egymástól, mintha néném 
asszonynak egyik fia a másiktól búcsúznék. 
- Uram s én istenem! - fohászkodik az öregasszony, az utolsó ízig hitelt adván a 
nagy hazugságnak. Pista pedig alig várta, hogy a hívogatás több legyen, mint 
amennyit ő kínálgatná magát; mert hiába, még a lakodalom is azért esik olyan 
jóízűen; mert a vendéghívó utána megy egész a falu hosszán. 
- No, öcsém! - kezdi újra az őrmester, - jer velünk, - üss egyet a markomba, - 
mondja a huszár kinyújtván karját, hogy a fiú a kinyitott tenyérbe üthessen. 
- Ha beleütök, katonává leszek? 
- Öcsém, - mondja az őrmester, - ezzel a tenyérrel úgy adom én a dicsőséget, mint 
a szentséges római pápa a maga kezével az áldást. 
- Ne menj, édes cselédem, - mondja megint az öregasszony, - hát azért dajkált 
volna édes szülőd, hogy harangszó nélkül halj meg háborúban? 
- Ha csak az a baj, - néném asszony, - véli az őrmester, - nem kell oda 
öregharang, ahol száz ágyú szól. 
- De olyan fiatalon meghalni, kedves öcsém! - sopánkodik az öregasszony. 
- Csak nem hagyhatjuk üresen a mennyországot, édes néném asszony. 
- Látom már, hogy elcsábítja katona uram ezt a szép gyereket. 
- Arra való a virágnénémasszony, hogy bokrétába kössék! - mondja az őrmester. - Na 
fiú, - csapj a tenyerembe! 
- Egy baj van, katonauram, - mondja a fiú - cselédember vagyok. 
- Hisz öcsém, nem az urad ökrét akarjuk elvinni - hanem téged. 
- Tudom uram, hanem nem azért tartottak itt engem a télen, hogy a nyári dolog elől 
odább álljak; azért várjuk meg, míg kitelik az időm. 
- Addig majd az ellenség is elfogy, öcsém! 
- Gondolja katonauram? 
- Hát azt gondolod öcsém, hogy az ellenséget is előbb elvetjük, mint a magot, 
aztán megvárjuk, míg kikel és megérik?... Öcsém! nem addig van az, hanem meg kell 
annak halni. 
- Hátha majd lesz addig más ellenség? - véli a béres. 
- Dehogy lesz öcsém, dehogy lesz, - hisz már azon búsulok magam is, hogy mik 
csinálunk aztán, ha ezzel elbánunk? Lásd öcsém, ezért bajos ám huszárnak lenni, 
hogy mióta azt az ágyút kitalálták, mindjárt elneszezik a huszár elől az 
ellenséget, aztán nem marad mit vágni. 
- Csak már az ispán úr eleresztene! - sóhajta a béres. 
- Eleresztlek én, kedves fiam, - mondja a herceg. 
- Az isten is megáldja kegyelmes uramat. 
Erre a fiú az őrmester markába vágott, s a víg pajtások körülfogák a gyönyörű 
újoncot, hogy magukkal elvigyék. 
- Nincs valami rendelkezni valód, kedves fiam? - kérdi a herceg, visszatolván a 
fiúnak süvegét, mit az levett. 
- Talán nincsen! - véli a fiú. 
- Gondolkozzál fiam, ha valami jutna az eszedbe, - mondja az őrmester bíztatva a 
fiút, - talán van apád, vagy anyád? 
- Mind a kettő él még, őrmester uram, - mondja a fiú. 
- Azokról ne aggódjál, - véli a herceg, - jobbágyaim nekem édes 
gyermekeim. 
- Vedd le a süvegedet öcsém, - mondja az őrmester, - mert 
ezután már olyan csákót teszünk a fejedre, melyet még az oltár előtt sem szabad 
levenni; különben ezért a szóért magam is levenném. 
Mire megvirradt, elment Pista a csapattal, Bowring úr pedig még egyszer kezet 
szoríta szíves házi gazdájával, s azután indult meg a bécsi irány felé, búcsúzóul 
mondván: 
- Herceg, - ha angol nem volnék, csak magyar kívánnék lenni! 
Megülték a gyászt illő szertartással, és hogy a fájdalom mennyi nyomot hagyott, 
magunk tudjuk legjobban; mert hiába, igazán búsulni csak a magyar ember tud még. 
(Nojsz volt is oka reá mindig.). 
Ez idő alatt Baltay uram ő nagysága sűrűbben látogatá meg a szomszéd udvart, s ha 
a nagyságos asszony távol volt, még a lusta cseléd után is méltóztatott egyet 
kiáltani: mit ácsorog? nem talál dolgot az udvaron? sőt még a nádpálca is 
megmozdult kezében, pedig a bot abban az időben is megtartotta verekedő 
természetét, s az ütés abban az időben sem volt ajándék, ha mindjárt nádpálcával 
osztogatták is. 
András hajdú fejcsóválva nézte ezt a dolgot, neki is meg volt azon jó 
tulajdonsága, mint a háziállatoknak, hogy az esőt és zivatart megérzi, - ami nem 
is volt valami nehéz mesterség; mert András gazda jól tudta, hogy Dunay gróf úr 
nem vár névnapot vagy sátoros ünnepet, hanem hétköznap is megkerül egy pejparipán 
a szomszédban, melyet még az utolsó cseléd is szívesebben megvakar, mint magát 
megfésülje, s a vén András nem volt bolond ember, mikor azt mondá magában: Értem 
ezt a dolgot. 
Midőn már annyi idő eltelt, hogy a megboldogultat elegendőképpen megbúsulták, 
egyik napon Baltay úr éppen a nagyságos asszonyhoz indult; hanem mivel a ház előtt 
akácok alatt levő padon lelte, tehát mindjárt helyet foglalt mellette, s midőn már 
a “jó időt” meg a “fagyos lábujjáról vett csalhatatlan időjövendölést” elvégezte, 
mintegy újabb bevezetésül mondja: 
- Bizony, kedves húgomasszony, eljár az idő. 
- Érzem, urambátyám, ezelőtt néhány esztendővel még az árkon is átugrottam, most 
pedig már a kapavágás helyét is megkerülöm, hogy bele ne botoljak. 
- Jól van, jól, húgomasszony, - maga csak eltréfál, - hanem én!... - én már nem 
szeretem, hogy olyan nagyon gondomat viselem, - véli Baltay. - Eddig, ha valami 
bolondot tettem, mindig más vette előbb észre, s úgy mondták meg nekem; de most 
már minden lépten-nyomon korholom magamat, minden hibát észreveszek magamon; pedig 
elhiggye, húgomasszony, nem szeretem én azt, mikor az ember ilyen nagyon megokosodik . 
- Ez mind megilleti azt a kort, melyben urambátyám most van. 
- Persze, hogy megilleti, - hagyá helyben a másik, - de már csak azt látom, hogy 
nagyon sok bolondság van ezen a világon, s egy kis bódultság okvetetlenül kell 
hozzá, hogy az ember ne lássa a millió akadályt, aztán neki merjen menni; - pedig 
a fontolgató ember addig számít, addig nézi a sok akadályt, hogy nem mer neki menni. 
- Talán házasodni akar urambátyám? 
- De már ehhez éppen nagyon okos ember vagyok, 
húgomasszony, - kacaga föl Baltay, - hanem mivel idáig értünk, - etessünk meg, 
húgomasszony, - aztán beszélgessünk egyet. 
- Jó lesz bíz az! - véli az asszonyság, nem tudván, hogy az urabácsi hol akarja a 
szót elkezdeni. 
- Húgomasszony, én most éppen ötven esztendős vagyok... 
- Az isten éltesse kedves urambátyámat továbbra is, - mondja a nő, - megmondjam én 
is, hány esztendős vagyok? mert én nem csinálok belőle titkot. 
- Nem azért mondtam húgomasszony, - mentegetőzék amaz, - hanem azt gondoltam, hogy 
a jó úristen tán még megáld vagy huszonöt esztendővel, hisz mi az a hetvenöt 
esztendő?... teremtettét, apám, öregapám túlélte a nyolcvanat. - hisz tán még 
hallotta is húgomasszony apámnak hírét, nyolcvan esztendős korában lóháton járt el 
a jó barátokhoz, s ha a guta... 
- Az a guta, az a Baltay-nyavalya!... - mondja bánattal az asszony, - az a 
hirtelen harag! néha egy polturás malacért olyan dühbe jönnek; pedig ha valaki 
alkuba állna velük, hogy haragudjanak meg ezer forintért, tán azt mondanák: 
ennyiért nem érdemes. 
- De mikor megharagítják az embert! 
- Haragudjanak meg, édes urambátyám, - okoskodik az asszony, - én is megharagszom; 
néha csak egy récetojásért, csakhogy ilyenkor nem engem üt meg a guta, hanem én 
pofozok föl egyet a sok közül; - ennek aztán nem kell orvos; egy csibéből nem 
csinálok országos dolgot, mint fájdalom, valamennyi Baltay agár és lócserén 
haragudott össze, s lettek halálos ellenségekké. 
- Mond valamit, édes húgomasszony, - dünnyög Baltay, - de már én sem veszek 
valakibe olcsóért, annyit mondhatok, édes húgomasszony, inkább majd csak szép 
szóval győzöm. 
- Megígéri ezt, kedves urambátyám? 
- Becsületemre megígérem, hahogy valaki apróságban megbosszant, eleinte megmondom 
neki szép szóval : édes jó barátom, látod, én nem érek rá 
veled civakodni,... hanem most az egyszer megmondom... hogy máskor is eszedbe 
jusson,... ha tudniillik megint ezt cselekednéd,... mondja növekedő indulattal,... 
jól vigyázz magadra, különben úgy váglak ... Akarám 
mondani,... - édes húgomasszony, hogy - no. 
- Értem, édes urambátyám, így már jó lesz! - mondja az asszony, megmosolyogva az 
öreget, kit a vér majd megint elragadt. 
- No lássa, milyen engedelmessé tesz húgomasszony, - hanem már most az árát is 
megkérem ennek az engedelmességnek, - ígérjen meg nekem egyet. 
- Ha lehet! 
- Persze, hogy lehet,... ha nem lehetne, csak nem kérném!... - mondja Baltay, - 
hanem ha az ég huszonöt esztendővel megáldana, még megérhetnék egy véghetetlen 
nagy örömet... 
- Ugyan mit, kedves urambátyám? 
- Hogy húgomasszonynak unokáját én nevelhetném föl,... abból aztán fogadom, hogy 
válnék ember! 
- Példának okáért? 
- Már a példával adós maradok, húgomasszony, - hanem kezdjük elejéről a dolgot, - 
ez a kis Etelka már eladó leány ám! 
- Csak nem kínálgathatom a kapu előtt, édes urambátyám? 
- Ezt jól tudom, hanem édes húgomasszony, nem feledte el, mit ígért nekem 
egyszer. 
- Nem feledtem el, - felele az asszony, - vőm csak olyan ember lesz, ki tetőtől 
talpig igaz magyar ember!... nemde ezt ígértem... 
- Szóról szóra. 
- Ezt meg is tartom, urambátyám, arról bizonyossá teszem. 
- Idáig minden jól van, - mondja Baltay némi nyugtalansággal, - de megmondja nekem 
is, húgom asszony, kit akar vőül fogadni, még pedig a menyegzőnél előbb? 
- Ha éppen úgy akarja, urambátyám, - titkot nem fogok csinálni belőle. 
- De hátha nekem kifogásom lenne ellene? 
- Ettől nem tartok, urambátyám, - mondja az asszony önérzettel, - lányom 
legdrágább kincsem, azért nem fogom úgy elszórni, hogy akárki is meglelhesse. 
Egyet nyelt az öreg, hanem mivel agyában a tervek nem mindennapiak valának, inkább 
tűrt, csakhogy valami módon célhoz jusson, és a birtok egykor jó kezekbe 
menjen. 
Az előbbeni célzások némileg lefogták a könnyen gyulladó vért, azért nem mert 
föllobbanni, hanem tűrte a dolgot, mintha András gazda a kerítés túlsó oldala 
mellől merne átkiáltani, s azt mondaná, hogy ő nagysága valahára csakugyan higgadt 
emberré válik; - hanem csak fülelt a beszédre, mintha mégis kitöréstől félne. 
- Okosan mondja, húgomasszony, - szólal meg egy kis erőlködés után Baltay, - hanem 
már bocsásson meg az ilyen vasfejű embernek, ha mondom, hogy több szem többet lát, 
- aztán az asszonyok nem mindig látnak odáig, hova a férfi. 
- Meglehet, ámbár vagy tizenegy esztendeje már, hogy eltemettem az uramat, hanem 
ha ma csodát tenne vele az isten, és föltámasztaná; nem tudom, nem találna-e 
mindent jobban helyén, mint volt egykor; - pedig az is Baltay-vér volt, aztán annak sem igen tetszett az, amit nem ő 
csinált. 
Megint nagyot nyelt az öreg, - sőt András már át is hajolt a kőkerítésen; mert már 
nem hitte, hogy a gazda ki ne repedjen a mentéből, mikor ilyen egyenesen beszélnek 
vele. 
- Egy szóval sem mernék ellenkezőt mondani, húgomasszony, - okoskodék Baltay - 
hanem higgye meg nekem, galambom húgomasszony, hogy nagy próbára kell tenni mai 
világban az embert, mert isten úgyse úgy vedlik már ez ami népünk, mint tavasszal 
a lúd; - aztán nem szeretem én azt, hogy idegen tollat ereszt; mint a szajkó, 
mikor a pávák közé kívánkozott. 
Az elmondott szavak azon idők szerint mély igazságot tartalmazván, a nő szintén 
elgondolkozott rajtuk, s ekképpen Baltay mint egy alkalmat lelt újabb 
faggatásra. 
- Húgomasszony, - megfogadtam, hogy nem durranok fel minden szíre-szóra, - meg is 
tartom szavamat, pedig elhiggye, olyant birkózom most is magammal, hogy ezen 
erővel két embert földhöz vágnék, - ha rágondolok, hogy az apáim és tulajdon 
szerzeményemet, mit azok és én sarkantyús csizmában kerestünk, valami könnyű 
legény ott szórja el, hol nem hogy nem értik a magyar szót, de még nem is 
hallják. 
- Urambátyám, - mondja az asszony, letevén varrását a kőasztalra, - nem kínzom 
tovább, megmondom, hogy én már választottam, s az ellen, remélem, nem lesz 
kifogása. 
- Várjon még egy kissé! - mondja Baltay, mintegy időt vevén a készülődésre, nehogy 
a gutának adjon egy alkalmat megütni őt huszonöt egész esztendővel előbb, mint 
ahogy maga is akarná. 
András már a kőfalon hasalt; - mert nem hitte, hogy a nagyságos úr olyat halljon, 
mi neki tetszeni fog, annál inkább; mert a kerítés magasságáról éppen a túlsó 
kertben sétáló Dunayra ösmert, ki Etelkével karonfogva járkálta meg a kanyargó 
utakat. 
Midőn Baltay eléggé elkészíté magát, azaz mentéjét végig kigombolá, azt 
mondja: 
- Na, édes húgomasszony, - most már szóljon bátran, hát kit választott? 
- Dunay grófot ! - mondja az asszony. 
András ijedten csúszott le a kerítésről, - mert azt hitte, hogy a nagyságos urat 
csakugyan megüti a guta. 
- Hála istennek! - mondja Baltay elhalványodva, - tehát mégis nekem van 
igazam! 
- Miben? édes urambátyám. 
- Azt kívánja tudni, húgomasszony? - mondja emelt hangon Baltay, - megmondom, hogy 
ez az ember ... 
- Mit akar mondani a nagyságos úr? - szól a hajdú, ismét a 
kerítésre mászván. 
- Hát kend mit hallgatódzik? 
- Najsz kell is hallgatódzni, - véli a hajdú - mikor már megint olyan fönnhangon 
beszél, hogy akár megszalassza az embert! 
- No hát nem kiáltok... hanem édes húgomasszony, ez az ember 
nálam rováson van . 
- Az nem tartozik hozzám! - szól elhatározottan az 
asszony. 
- Meg akkor sem, ha azt mondom, hogy nem lehet neki megbocsátanom? 
- Talán bocsátandó vétke? 
- Édes testvéremnek sem! 
- Akkor sajnálom, - de anyai kötelességem az első, s az ellen véteni nem 
fogok. 
- Húgomasszony!... én Baltay vagyok, - s az a leány Baltay-leány! 
- És az én leányom! - mondja a nő, fölemelvén ujját, mintha fenyegetni akarna. 
- Húgomasszony! - rimánkodék Baltay - még most sem haragszom. 
- Bátyám!... meggondolám, mit tevék, mikor szavamat adám, - s én azt megtartom. 
Isten engem úgy segéljen! 
- No hát engem is úgy segéljen meg az isten, hogy én pörleni 
fogok. 
- Tessék! - mondja a nő fölemelkedve ülőhelyéből, s egy 
fejbólintás után az udvaron át a lakházba ment föl, míg Baltay elkeseredetten ment 
haza. 
András a kapuban várta. 
- Hallja kend! - mondja neki, - keresse kend elő azt a nagy pört. 
- Mondtam úgy-e, hogy ez lesz a vége! - zsörtölődik a hajdú, - de azt is mondtam, 
hogy én elmegyek akkor ettől a háztól. 
- Háladatlan ember! - mondja megilletődve az úr, - aztán el tudna kend hagyni? 
- No hát nem megyek el, - legalább én majd megkapaszkodom abban a pörben. 
- Talán nincs igazam? - lőn reá a kérdés. 
- Mondtam már, hogy nincsen! - dünnyög a hajdú. 
- Nem arról szólok, amire kend gondol, - mentegetődzék az úr, - ha meghalt szegény 
öcsém, nyugosztalja meg az isten, - nem keresem, ki ölte meg? 
- De keresem én! - mondja megilletődve a hajdú, - hogy ártatlant ne átkozzon érte 
a nagyságos úr! 
- Elég annak a rovás! 
- Azt is bánom, hogy én faragtam, - megérem még, hogy a nagyságos úr maga 
vakartatja le! 
- Akkor én vetem tűzbe a pört! 
- Ne mondja,... ne mondja, - okoskodik a hajdú, - dehogy mondja! 
- De mondom! 
- Tudom mit mond, akkor is azt mondja, hogy én vessem a tűzbe; hanem bele is vetem ! 
A két szomszédos ház ezermérföldnyire vált el egymástól, mert az engesztelhetlen 
ember mindenére inkább megalkudott, csak magyarságára nem. 
Napról-napra mogorvább lőn Baltay, s midőn a szomszédban menyegzőre készülének, ő 
Pestről elhozatta tabuláris prókátorát, egy csontig száradt embert, hogy pénzért 
veszekedjék Baltay helyett, és mutassa meg szomszédéknak, hogy nem hogy annyit nem 
kapnak, ami holta után marad; hanem még azt is elveszi, amit most bírnak. - 
Azonkívül pedig három hónapi kutatás után mégis talált egy emberre, kit Baltaynak 
hívnak, s nevét csakolyan ypsilonnal írja ki, s azon jó tulajdonsága volt, hogy 
egy ép egészséges fiún, és egy eladósodott kúrián kívül egyebe nem volt; tehát ezt 
a jó embert fiával fölrakatta egy kocsira, s elhozta magával, hogy a fiából embert 
nevelhessen kénye és kedve szerint. - Ez annál könnyebben megtörtént, hogy az apa 
néhány nappal előbb csakugyan meghalt, s így a fiúnak az isten után nem maradt 
egyéb gyámola, mint Baltay úr ő nagysága, - ez a kettő pedig, azt tartom, untig 
elegendő. 
- Tudja-e, miért hozattam el? - kérdi Baltay a vendéget. 
- Me Hercle! semmi specifikumra nem gondoltam. 
- Tehát mindjárt megmondom. 
- Kuriózus vagyok. 
- Megint fölvesszük a port. 
- Leváljuk ? - mondja az ügyvéd feleletül és kiigazításul 
egyszersmind, - hogy megint szisztáljuk . 
- Azt ne cselekedjük addig, míg meg nem leszen a 
végítélet. 
- Valde bene! - véli az ügyvéd, - tehát szentencia 
legyen? 
- Sohase szentenciázzunk , barátom! - mondja az öreg, - ítélet is jó lesz. 
- Ecce, - tehát már magnifice domine is neológus? 
- Sohase vagyok én, - hanem ha diákul akarunk beszélni, beszéljünk diákul - ha 
pedig magyarul kezdtük, hát beszéljünk magyarul. 
- Eminenter, - magnifice domine, - hanem előre is deprekálom, - mert én még 
sohasem hallottam magyarul ezen szavakat: documentum, 
fragmentum, augmentum, suplementum. - és vagy ötszáz tummal végződő szót - 
valamint confirmatio, citatio, visitatio, vacatio, 
jurisdictio, convictio, intabulatio, extabulatio, ratificatio, exhibitio és 
szinte még ötszázféle tio -val kimenő szót, - hát még a 
sok rector, cantor, praeceptor, director, executor, assessor, 
compossessor, jurassor, - és a Jézus tudja, hány tor és 
sor -ban végződő nevet, tehát olyankor majd csak köhintsek, magnifice 
domine? 
- Jól van, hát beszéljen, domine, úgy, ahogy tud, - hagyja helybe, Baltay 
hátradőlvén a karosszékben, mert valami fájdalmat érzett, s azt állva nem bírta 
el; egyszersmind Andrásnak parancsolja, hozza be a nagy pört. 
- Praestanter! - kiált az ügyvéd, - denique a jó argumentum mindig győz, - de 
gondolja meg csak magnifice domine, - az országgyűlésen vagyok octava mensis 
huius, - és per amorem dei, - miről perorálnak a statusok? 
- Ugyan miről? 
- A nyelvről!... magnifice domine... a nyelvről. 
- Csak nem tiltották meg, hogy magyarul beszéljünk? - ugrik föl Baltay egészen 
lángra gyúlva. 
- Nihil horum! - felel az ügyvéd, - hanem hivatalos nyelvvé akarják tenni a 
magyart. 
- Nos aztán? 
- Quid aliud, - minthogy a senior pars kontradikál; hisz ha ez megtörténnék, per 
Deos immortales, a kocsisom miatt sem beszélgethetnék az úton, mert ezek a 
gazemberek mindig fülelnek; így legalább egy kis distinctio van, és minden 
csavargó nem kottyan országos dologba. 
- Bizony domine, - maga mégis okos ember, - mondja Baltay egy kis gúnnyal, - maga 
legjobban bebizonyítja, milyen nagy szerencse, ha nem értjük 
egymást. 
- Oppugnálni akar, magnifice? - mosolyog az ügyvéd, - tehát 
én leszek pro , - magnifice domine pedig contra, - aztán 
majd meglássuk, ki lesz a győztes ? 
- De, domine, nem azért hivattam én, hogy mink vesszünk össze, - mert ebben a 
pörben a bíró is csak magam akarok lenni. 
- Hoc non pergit! - nevet az ügyvéd, mert akkor én fizetném a perköltséget. 
- No hát, jobb lesz, adja meg magát. 
- Deus avertat, - hogy én azt cselekedjem, - magnifice domine, - én csak 
megmaradok az emplastrum mellett, és nem mondok helyette 
ír -t, mint a neológusok; - valamint az apothecát sem vertálom magyarul gyógyszertár -nak. 
- Bizony pedig az elférne a maga fejében is, - véli Baltay, 
- mert az nagyon okosan van kigondolva, föl is írom mindjárt. 
- Rogo, - ne tessék inkommodálódni, - nemsokára többet is írhat melléje. 
- Minél több, annál jobb, - én mind megtanulom. 
- Non faciat, rogo, - bizony úgy tesz magnifice domine, mint az a herceg 
Batthyányi Lajos, - annyira inkarnátus ellensége minden diák és más idegen szónak, 
hogy, amint mondják, inkább circumskribál valamit, csak ki ne kelljen mondania; [3] így a documentumot palam és 
publice így kerülte ki: olyan írott levél, melynek erejével 
valamely dologról tanúságot lehet tenni. 
- Hát ezt nem érti meg, domine? 
- Hogyne érteném; - de hát nem rövidebb ez a szó: documentum ? 
- Majd lesz annak is neve, csak ne essünk kétségbe. 
- Talán még azt is hiszi magnifice, hogy nekünk olyan poétánk lesz mint 
Ovidius? 
- Annak is csak asszony volt az édesanyja, - véli Baltay. 
- Oh, Jupiter tonans, - ha az az Ovidius fölkelne, - mit mondana hozzá! 
- Sohasem törődöm én azzal, hogy Ovidius ha fölkelne, mit mondana a mi poétánkra, 
- mondja a nagyságos úr, - hanem, domine, ha Árpád apánk föltámadna, - magát 
okvetlen végig verné, azt bizonyosan tudom; pedig az nem tudott ám úgy diákul, 
mint egy pesti tabuláris procurator. 
- Jaj, - az az Árpád!... requiescat in pace, - bizony régen meghalt, talán 
testamentumot sem csinált. 
- Az igaz, domine, - hanem maradt azután akkora szukcessziónk , hogy nyolcszáz esztendeje éldegélünk belőle, s még a 
prókátoroknak ma is elég, jut belőle; pedig ha ő nincs, hát nem volna min 
pörpatvarkodni, amice, - aztán még maradt utána egy kis konstitúció is ; - foltos ugyan, hanem csak ád egy kis meleget, - aztán ha 
jó nem lett volna, nem tartott volna el - n yolcszáz 
esztendeig ! tehát legyen bennünk annyi becsület, domine spectabilis, hogy, 
ha már nem köszönjük meg, legalább tartsuk emlékül azt a nyelvet, melyet Árpád 
beszélt! 
Ennyi aztán prédikációnak is beillett, s a nagyságos úr megelégedett 
szónoklatával, mire a prókátor sem pro sem contra nem tudott felelni, hanem 
megülte a széket, mintha odaragadt volna. 
Azalatt kopogának az ajtón, melyen belépett a herceg, ki a szomszéd menyegzőre 
tanúnak volt hivatalos, és tudva a két ház közti egyenetlenséget, nem hozakodék 
elő a viszonyról, - ő most barátját jött látogatni. 
Az ügyvéd szobájába ment, s együtt maradt a két jó barát. 
- Honnét? - kérdi Baltay a herceget. 
- Az országgyűlésről. 
- Mi jó hírt hoztál? 
- A jó reménységet, édes barátom, - hogy ha isten segítségével tán 1796-dik évben 
elvégezzük az országgyűlést, az 1796-dik esztendő a magyar törvényhozásban a 
legnevezetesebb esztendők egyike lesz. 
- Én már igen kedvetlen vagyok. 
- S vajon miért? 
- Öreg legény vagyok én ahhoz, hogy jobb időket érjek. 
- Egy napocskával sem idősebb, mint én, - és lásd, én mily vidám vagyok. 
- Barátom! - mondja Baltay, bánatosan fogván meg a herceg kezeit, vigasztalj meg 
engem is; mert már kifáradok. 
- Jer hát, - mondja a herceg, - leülvén a megszomorodott mellé, s egy kivett 
papírról olvasni kezdé: 
A magyarokhoz. 
“Romlásnak indult hajdan erős magyar! 
Nem látod, Árpád vére miként fajul? 
Nem látod a bosszús egeknek 
Ostorait nyomorult hazádon?” 
- Látom! nagyon is látom! - kiált föl Baltay. 
- Menjünk odább! - véli a herceg. 
Nem ronthatott el téged egykoron, stb. 
ABerzsenyi-féle dal könnyekre fakasztá Baltayt, s midőn a herceg eltávozék, még 
mindig kezében tartá a papírt. Mélyen érzé az igazságot, és midőn ablakából a 
menyegzőre menő népet látá, melynek tarka seregében olyanokat is észrevőn, kik 
nála rováson valának, - újra meg újra tovább rágta magát a hazafiúi bánat. 
- Nem! - kiált föl egyedüliségében, - rothadni készülő nép, én meg nem aranyozom azt az utat, melyen 
megindultatok !...s eszébe jutván a pör, harsányan kiált: András! 
A kiáltásra előbb az ügyvéd jött, azután a hajdú. 
- Mért nem hozza kend azt a pört? 
- Mert sehol sincsen! 
- Ember! - kiált az úr - ne mondja kend azt kétszer. 
- Nohát háromszor mondom, hogy nincs meg, - és megint nincs meg, - felesel a 
hajdú, és ha nincs meg; honnét vegyem elő? 
- Hiszi-e kend, hogy ellopták? 
- Nem! 
- Akkor valahol elhagyta az öcsém, - prókátor barátom. Mennyit ér az én pesti 
házam? 
- Félurodalmat. 
- Ha azt a pört megleli, a pesti házat magának adom. 
- Tessék írásban adni. 
- Itt van! - mondja Baltay, - megírván az ígéretet, és a prókátor mosolyogva ment 
el. 
Baltay úr sohasem volt professzor; de meg is látszik rajta. 
András gazda már a negyedik vármegyét is megjárta, hogy egy kis török lovat vegyen 
az úrfi alá, kit Baltay ünnepélyesen fiának fogadott, s mindjárt a nevelését is 
magára vállalta, mégpedig olyan formán, mint a süldőt, hogy legelőször csontra 
nevelik, - hogy legyen mire ráhízlalni majd a sok zsírt. 
A fiú ép vér volt, s a jótartáson hamar kiette magát, mert a két pofája olyan 
volt, mintha kék oldalról egy-egy megrágatlan gombócot tartana még, - a 
csúszás-mászásban pedig úgy szólván, leégett róla a ruha; mert a szabó egyik ruhát 
meg sem varrta jól, már a másikra vette a mértéket. 
András már rég font neki kenderből négyes szerszámot, egy hosszú nyelű ostort 
pedig a kocsis adott, s a sok paraszt fiú napestig elácsorgott a kapufélen, hogy 
egy kis fehér kenyérért rudas vagy gyeplős lónak beállhasson; hanem az volt 
boldogabb, ki ostorbegyre került, mert az ostorhegy alig ért a töretlen 
vászongatyához, - már is olyant ordított a kölyök, mintha belesántult volna, s 
addig el nem csöndesedett, míg az úrfi kaláccsal és almával egész a szuszogásig 
tele nem tömte a száját. 
Baltay valamelyik ablakból legeltette szemét, kivált ha az úrfi összekapaszkodott 
valamelyik gyeplős jópajtással, s azt a gyöpre teremtette, honnét persze az úrfi 
is hozott mindig valami foltozni valót; mert hiába, az ilyen parasztkölyök nem egy 
könnyen ereszti el, amiben megfogódzott, s ami gyönge, az csak gyönge, - a posztó 
pedig nincsen vasból, - tehát vagy a posztós imádkozott jól vagy a szabó, elég az 
hozzá, hogy vagy folttal, vagy új ruhával kelle győzni. 
A lónak szintén akadt dolga, mert ámbár a cukrot tele zsebbel hordta le neki, de 
azt meg is kelle szolgálnia; és hihetőleg a cukorból is elengedett volna, ha a 
nyargalásból el-elmarad valami; mert gyakran a parasztfiak is fölkéredzkedtek, 
csakhogy az okos állat nagyon hamar megtanulta, mit kell mívelnie, mert alig 
kapaszkodott föl a gyerek, a kis dög leszegte nyakát, hátulsó lábával pedig 
fölugrott, - amit eleinte csak akkor tett, ha az úrfi hátulról rácsapott, s a 
parasztfiú olyan szépen hasra esett, hogy akár a kis paripa is bízvást ráülhetett 
volna. 
Ilyen foglalkozás mellett megszokott a fiú a háznál, s úgy elfelejtett mindent 
azelőtti életéből, hogy midőn, egyszer véletlenül a falubeli tanítóhoz egy ital 
vízre bevetődött, szinte megcsodálta az ábcés táblát, mely a falon lógott, előtte 
pedig hét-nyolc apró fiú, kik közül némelyik a mutatott betűt egész egy ütemmel 
később mondta, mint aki legelőször eltalálta, amiért aztán őt meg a tanító találta 
el s így a kisfiúnak igen korán tiszta fogalma lőn a tudományokról és azoknak 
nehéz voltáról. 
Az úrfi megbámulta a betűket, s a tanító vakmerősködött megkérdezni az á -t. 
Még mindig hű volt az emlékezet az á -hoz, s az úrfi a fiúk 
közé állt s megnevezé a betűt. 
A parasztfiúk bámészkodva maradtak meg közelében, és örvendettek a kis szünetnek, 
mert a tanító úr ezen a napon kiválólag sűrűn osztogatta a poflevet, - miért a kis 
fiúk egy szemmel mindig a tanító kezére lestek és ámbár elméletben nem tudták 
volna meghatározni az eszmét, de a gyakorlatban már meglehetősen tudtak - parirozgatni. 
Minthogy az á szerencsésen sikerült, a tanító neki 
bátorodott, és egész a b betűn túl a c betűig vakmerősködött, s már megcsiklandozta szívét a remény, hogy a 
nagyságos úrtól minden betűért kap fél hold feles kukoricaföldet, s éppen ezen 
reményben annyira megszilajodott, hogy mutatópálcájával hirtelen egy jó távol eső 
betűre mutatott, az n -re, mit az úrfi h bötűnek mondott, - s amint a tanító hirtelen az úrfira fordítá szemét, 
a közelálló parasztgyerek önkéntelenül elkapta fejét, mint akkor szokott, midőn 
valamelyik édes pajtásuk a szamárságért meglakol, s ilyenkor néha annak is jut, 
kinek nem szánták, éppen úgy, mint a vadrécecsapat, melyből a vadász rendesen nem 
azt lövi meg, amelyre célzott, hanem a mellette valót. 
A tanító nyájasan megigazítá a hibát, s minthogy az úrfinak kedve nem fogyott ki, 
egy kis negyed óra alatt az úrfi megint összebarátkozék régi ösmerőseivel, s a 
tanítónak megígérte, hogy máskor is eljön, mit mi részben a fiú jobb 
tulajdonságának, részben pedig azon cifra tökfajtának tulajdonítunk, melynek vagy 
húsz példánya a gerendán ült és belőlük egyet az úrfi kapott meg. 
Így növekedett a fiú anya nélkül, - ámbár apja aztán kettő is volt, Baltay ő 
nagysága és András, ki legelőször jött arra a gondolatra, hogy annyi jó falatért 
már az istenre is rá lehetne gondolni egyszer napjában. 
Míg a nagyságos úr elment valahova látogatóba, András behívta magához a fiút, és a 
tulipános ládára fölültetvén, elkezdte neki magyarázni az istent, hogy már arról 
is tudjon valamit, - és ezt azon tudattal tette, hogy okvetetlenül megértelmezi 
neki. - Hej, de sok ember van a mai világban, kit András bácsi mellé a ládára 
kívánnék ültetni, hogy ha már nem hitték eddig az istent, legalább 
kérdezősködjenek róla. 
A fiú nagy kíváncsisággal hallgatta a dolgot, és szépen megfogta az értelmezést, 
míg arról volt szó, hogy az isten minden embernek parancsol. 
- András bácsinak is? - kérdi a fiú. 
- Csak úgy, mint másnak! - mondja a theologiae professor a láda-katedráról. 
- Hát bátyámnak? - kérdi újra a gyerek. 
- Annak is parancsol. 
- Aztán fél tőle a bácsi, meg András bácsi? 
- Félünk bizony; mert az ember nem tudja, mikor tesz rosszat. 
- Aztán András bácsit megveri az isten egy bottal? 
- Na, tudja úrfi, - az úristen nem olyan goromba, hogy bottal verekedjék, - mondja 
András, mire a gyermek egészen vöröslett, és némi félénkséggel kérdi: 
- Hát gorombaság az, ha valakit megütnek? 
- Csak a barmot kell megütni; mert annak nincsen esze, hogy a szót megértse, - ha 
megértené, arra menne, merre mondanák, és nem várná, hogy megüssék. 
Megint elvörösödött a gyermek és egészen a hajdú ölébe húzódván, megpödri annak 
bajuszát, s azt mondja neki alig hallhatólag: 
- András bácsi, - ezután nem ütök meg senkit. 
Andrásban volt annyi tapintat, hogy a fiút megcirógatta vele, minek a gyerek éppen 
úgy megörült, mint a tanítótól kapott tarka töknek, - és minthogy Andrást további 
beszélgetésre unszolta, András még tovább ment atheologiai leckében, és kezdé 
magyarázni, hogy minden a világon az isten adománya, és ha akarja, megint 
visszaveszi, - mert az övé. 
Ez már aztán nagyon odadülleszkedett a gyermek eszéhez, és igen megingatta. 
Elkérdezte a gyermek, hogy az András bácsi mentéje, annak a zsinórja, gombja, meg 
András bácsi sarkantyús csizmája, tulipános ládája, tajtpipája, dohányzacskója 
mind az istené? 
- Egy szálig! - mondja András, kifáradhatlanul neki szánván magát a magasabb 
tanulmánynak. 
- Az én bácsim mentéje is azé? 
- Minden legkisebb portékája azé, úrfi. 
- Hát a bajuszpödrője? - mondja a fiú. 
- Mondtam már, úrfi, hogy minden azé, egy szálig. 
- Hát az én fogam, amit tegnap kihúztunk? 
- Az nem kell neki! - mondja András, leszállván a ládáról, nehogy az úrfi még 
bolondabbat kérdezzen, s András bácsi, valamint a tanítás tárgya iránt kellő 
tisztelettel, úgy a maga tekintélye iránt is meglehetős előszeretettel lévén, 
semmit sem akart kockára tenni. 
- Már elmegy, András bácsi? - kérdi a gyerek, belekapaszkodván a tanítóba. 
- Dolgom van, úrfi, - azt kell elvégeznem. 
- Beszéljen még valamit, édes, kedves, jó András bácsi, én elhallgatom akármeddig, 
- rimánkodik a fiú. 
- Mondtam már, hogy nem érek rá, - felel vissza amaz, - majd ha ráérek, bejöhet az 
úrfi megint. 
- Csak egyet mondjon még meg András bácsi. 
- No aztán valami okosat kérdezzen ám, hogy máskor is kapjon feleletet, - jegyzi 
meg az óvatos hajdú. 
- Azt mondja meg András bácsi, - hogy miért adott az isten egy embernek keveset, a 
másiknak sokat? 
- Hüm! - dünnyögött a hajdú a furcsa kérdésnél, - mit tán ezer meg ezer ember, 
köztük tán ő is többször kérdezett, - Végre a feleletet a gyermek eszéhez akarván 
mérni, mondja: Az istennek sok dolga van, azért ád egyik 
embernek többet, hogy az más szegénynek adjon, mikor az nagyon rászorul. 
A fiú elcsöndesedett, hanem már most alig várta, hogy a bácsi hazajöjjön; mert 
hiába, csak nem akarta ő azt elhinni, hogy a bácsinak mindene, még a mentegombja 
is az istené, és nem a bácsié; azért midőn a bácsi hazajött, alig várta, hogy 
alkalma essék a dolgot jó módjával próbára tenni. 
Végre megjött Baltay, a fiút megkérdezte, nincsen-e baja? kapott-e mindent? merre 
játszott? de a leckéről hallgatott a fiú, hanem midőn a bácsi utóbb pipára 
gyújtott, és a nagy székben elgondolkodott, a fiú egymagában nyughatatlankodván a 
szobában, minden tárgyat megérintve, kezdé mondogatni: 
- Ez sem a bácsié, - ez a szék sem a bácsié, - ez a kép sem a bácsié, - ez az 
ablak sem a bácsié! 
Baltay végre föleszmélt és figyelni kezdett a gyermek beszédére, minthogy az még 
tovább is folytatá, s éppen Baltaynak csizma talpára bökvén, mondja: 
- Ez a csizmatalp sem a bácsié, - ez a csizmaszár sem a bácsié, - ez a galambkosár 
a csizmán, az sem a bácsié, - meg ez a dolmány sem azé, meg a nyakravaló sem azé, 
- semmi sem a bácsié. 
- Ejnye, te rossz kölyök, de kivetkőztettél mindenből, - mondja némi fájdalommal 
Baltay. 
- Hisz ez mind istené! - mondja rá a gyermek. 
- Úgy!... az már más!... - veti utána amaz, - hát kitől hallottad? 
- András bácsi mondta, hogy minden az istené, - még a bajuszpödrő is. 
- Jól mondta, édes fiam, - hanem most menj vacsorálni, mert meghűl a kása! - 
utasítá Baltay a fiút, s midőn magára maradt, gondolkozni kezdett arról, hogy 
aligha a legjobb úton indult a gyermekkel; mert a természeti ösztön a tudás vágyát 
kergeti föl a gyerekben, és végre is ki kell ereszteni kéz alól a gyereket, tehát 
mire ez az idő bekövetkeznék, jól lesz addig valamely kis tanulsághoz dörgölni, 
hogy ha nem lesz is belőle citrom, legalább legyen meg a szaga. 
András hívatlanul jött be, körülnézett egy kis tennivaló után, s minthogy hamar 
helyrerakott mindent, utóbb már kétszer is kézbe vett ugyanegy dolgot, hogy oka 
legyen benn maradni; mert véleménye volt a hajdúnak és 
nagyon kereste az alkalmat, habár össze kellene is zörrenni, - de mégis 
elmondhassa. 
- András! - szólamlik meg az uraság egy nagy füstöt fújván ki. 
- Tessék parancsolni! - mondja némi szokatlan készséggel a hajdú, mert az ő szívén 
ma megoldódzott valami kötelék, s a fiú sorsáról nem tudott megfeledkezni. 
- Látom, tanítja kend ezt a gyereket. 
- Enni már tud, nagyságos uram, - véli a hajdú, - aztán azt gondoltam, hogy ha 
gombócba adunk is be neki egy pár istenes dolgot, - csak eregessük bele. 
- Nem lesz még korán? 
- Már hogy gondolja a nagyságos úr, mikor maga szemeivel látta, hogyan veri 
földhöz a paraszt gyerekeket, - aztán ha ezt elbírta, a betű sem vágja 
földhöz. 
- Hallja kend, nem akarom ám, hogy a tanítók idő előtt agyonöljék a sok 
tudománnyal. 
- Csak nem kívánhatja nagyságos uram, hogy úgy tegyenek vele, mint a mártott 
gyertyával, - egyszer kétszer megbuktassék a lében, és rajtmarad, ami rajt 
marad. 
- Lesz neki, miből megéljen. 
- Jó, hogy ideértünk, nagyságos uram, - mondja András, - mert a gyermeknek az esze 
szanaszét jár, aztán ma már azt is kérdezte: miért adott az 
isten egyik embernek többet, mint a másiknak? 
- Ne mondja kend! 
- Most már nem mondom, mert megmondtam. 
- Nohát mit felelt kend neki? 
- Amit tudtam nagyságos uram, - mondja némi ellágyultsággal, - hogy az istennek 
sok dolga van, azért ád egyik embernek többet, hogy mikor a másik megszorul, adjon 
a szegénynek. 
- Úgy isten úgyse, maholnap mindent elosztogat. 
- Ha nem lesz elegendő esze hozzá, biz az nyakára hág; - jegyzi meg a hajdú, - 
hanem azért taníttassa meg a nagyságos úr, hogy a sok vagyonhoz elegendő esze 
legyen. 
- Hallja kend! - mondja az öregúr, - kend talán meg sem gondolta, mennyi vagyon 
marad erre a fiúra, és három gróf is összekapaszkodhatik, míg az én birtokomat 
átéri. 
- Akkor meg már idáig is kár volt a gyöpön futtatni; mert nagyságos uram, ha ez a 
fiú a bolondságot megszokja, majd aztán hamar megunja az itthon valót, aztán kiebb 
kívánkozik, pedig azt hallottam, hogy azok a külországi bolondságok nagyon drágák, 
- s ezt a robotban keservesen keresett pénzt, kár lesz a bolondok közé szórni; 
itthon talán olyan bolond is akadna, ki legalább felében szedné föl. 
- Ejnye, András, de megtanulta kend a leckéjét. 
- Régen tanulom én már ezt, mióta ez a sok mindenféle uraság, meg a cselédje ide 
jár, aztán egyikről másikról csak vedlik le valami, aztán reám ragad. 
- No csak mondja kend odább, mert látom, hogy akármi kínnal is elmondja kend a 
többit is. 
- Nem lesz sok, nagyságos uram. 
- Mindegy, most ráérek meghallgatni, azért csak nyögje ki kend magát. 
- Bizony régen nyögöm, hogy az olyan úr, mint ihol az az enyingi herceg, hogy az 
úristen áldja meg a porát, valamint azét a keszthelyi grófét is, - milyen derék 
nagy urak azok, hogy nemcsak ijedtében veszi le előttük az ember a kalapot, - 
hanem mivel utánuk, előttük megyen a becsület meg a jó hír; - aztán ha ész kell 
nekik, nem futnak el a fiskáriusok után, hanem megoldják a maguk eszét, - abból is 
telik. 
András ezt olyan becsületes képpel mondá el, és olyan tűzzel, hogy bajos lett 
volna szavába vágni; - azalatt pedig Baltay úrban is taszigálódott valami; - ami 
aztán nagyon is szívéig ért, - és végre azt mondja: 
- András! rendelje be kend a tanítót, tegyen a gyerekkel próbát, vajon megférne-e 
már a gyerekben egy kis ábécé. 
- Már benn is van, - mondja András, megsimítván bajuszának hosszát. 
- Mi a mennykő? 
- Végig tudja már, nagyságos uram, - mondja a hajdú, - a tanító egy kis tarka 
tököt ajándékozott neki, aztán lássa nagyságos uram, azért a hitvány jószágért 
milyen hirtelen megtanult huszonnégy betűt! 
- Na András! - ha ilyen olcsóért tanul, - az én jószágomért is megtanulhat 
valamit. 
Hány büszke nagy úr van, ki magyarul sem tud; pedig ma nem ülne a kastélyban, ha 
öregapja neve a magyar történetben nem volna megírva. 
Emberhússal kívánt jóllakni a halni készülő tizennyolcadik század, s a francia 
határokról átcsapott a láng, amely az osztrák határokon keresé áldozatait. 
Összegyűlendő volt a híressé vált 1796-ki országgyűlés, mely rövid idő múlva 
oszlott el, de nem nyomtalanul; s nekünk e nyomot föl kell keresnünk, hisz oly 
édes a megemlékezés, - és hány kézzel szorítunk kezet azon időből, mikor egyik 
vagy másik ezek közül azon időnek munkabíró tagja volt? - Budán vagyunk. Az est 
homályában nem annyira a fényes világítás, mint a minden ötödik hatodik házból 
kitóduló zenehang vezeti el az embert egyik utcától a másikig, ha tudniillik el 
bír menni az ablak alatt, hogy a megkezdett nótát végig ne várja, - mert oly 
keservesen szól a lassú magyar, hogy ha már megríkattatta magát az ember, - 
megvárja a nótának frissét, tán a megzaklatott lelket a rákapott nóta 
helyrerángathatja. 
A király vendégképpen lakta meg az ős várat, - s összetódult mindenfelől a nép, 
hogy a vendéglátás csodája ünnepeltebb legyen. 
Mindenki megérzé a nagy idők súlyát, és minden ünnepélyesség mellett 
szárnyaszegett volt a kedv, és rávárt, hogy vagy a szomszéd, vagy a jó barát 
vidítsa föl, - s a cigányok a nagy levertség mellett annyiból jó keresetre tettek 
szert; mert már nálunk az a szokás, hogy hegedűszó mellett is el tudunk 
búsulni. 
Hagyjuk az országgyűlést, mely a nehéz napokban nem csüggedt, - hanem menjünk a 
nádori palota felé, honnét négy alak jött ki az udvarból, és a sötétes utcákon 
keresztül végig járták Budának minden zugát, mintha fogadásból tennék ezt a 
munkát. 
- Mit gondol ön, - kérdi a két utolsó közül az egyik, - mire számolhatunk? 
- Mindenre, fönséges úr... 
- Csitt! - mondja a megszólított, - könnyen megismerhetnének bennünket; hagyjunk 
el minden címezést, különben éppen ez árul el. - Mondja, - közelebb húzván magához 
szomszédját, s aztán a beszéd tárgyára térve: - Tehát sokat remél ön? 
- Mindent! - ismétli a másik, - az én szabadosaim már 
fegyverben állnak, s holnap reggel szemlére vezethetem őket. 
- Ez hatalmas kezdet, - véli a másik, - példának okáért elég az országnak. 
- Remélem, hogy nem magam leszek. 
- Adja isten! adja isten! - ismétli a másik, hogy a király örömmel 
távozhassék. 
Ez alatt a két első megállt az utcán, nem messze egy háztól, melyben úri vendégek 
sereglének össze, s a legjobb bandák egyike hallatá magát. 
Az utóbbiak néhány lépésnyiről szintén megállapodának, nehogy az elsőket 
közellétükkel zavarják, s minthogy különben az utca végképpen csöndes volt, a zene 
oly tisztán kihallék az utcára, mintha idehegedülnének. 
- Ah, ez a panaszos hang! - mondja az első, - ide vagy nagyon jókor jöttem, vagy 
igen rosszkor. 
- Szabad értelmezésért esedeznem? - mondja a másik kitűnő figyelemmel. 
- Szívesen! - mondja a másik, - ha itt búsulnak, úgy ezektől nincs mit remélnünk, 
és ne sokat számítsunk, - ha csalódni nem akarunk; - tehát menjünk! 
- Még csak egy percet,... uram ! - eseng a másik, - az uram szót akképpen hangoztatván, mintha előtte valami 
hiányzanék. 
- Legyen! - mondja némi kedvetlenséggel a másik, - azonban az egy perc nem volt 
szükséges, mert a lassút oly eleven nóta követé, - hogy az átmenetet nem bírá 
magának megmagyarázni az egyik, hanem a kedves hangok magyarázatául kérdé: mi 
ez? 
- Ily közel a bánathoz ami örömünk, - fels... uram! - igazítja helyre a szót a 
másik, egyszersmind bevárták a nóta végét, valamint az utána következő indulót, 
mely buzdító hangjával meghódítá a beszélgetőket, hanem a két első kétségtelenül 
meglepte a zenében kifejezett mértéket, s mintha nem bírna elszakadni a hangoktól, 
oly aprókat lépett, hogy az utolsó hang sem veszett el a távolban, - de éppen 
emiatt a két hátulsó már igen közel érte őket. 
- Kérem önöket - mondja az elmerült, - meg tudják emlékükben tartani ezt a 
zenedarabot. 
- Oh igen! - felele mind a három. 
- Tán ismerik? - lőn az újabb kérdés, mire aztán a hátulsók közül az felelt, ki a 
címet visszautalá, de kit tán önök is fölismertek, tudniillik a nádort, míg a vele 
menő személy Batthyányi Lajos herceg volt. 
- Ez a Rákóczi-nóta volt. 
- Szeretem, hogy hallottam - mondja a fejedelem, - most már tudom mit kell tennem, 
- mondja derülten, és majdnem kitörő kedvvel. 
A körülállók nem tudták megérteni e szokatlan fölgerjedést. 
- Igen, igen! - szólt a fejedelem, - gróf Dunay engem jókor vezetett erre, - most 
már tudom, mi a magyarnak a zene, - és ha nem akarnak másképp segélyt adni - 
lemegyünk a Rákosra, - elhegedültetjük a Rákóczi-nótát, - s velem indul meg az 
egész ország. 
- Ámen! - mondja a herceg, mintha egy ország helyett mondaná e szót, s a kis 
társaság visszafelé fordult, még pedig ugyanazon ház irányában, hol a zenét előbb 
meghallgatták. 
Az ég csillagai szolgáltak mécsül az utcán, az ősz Gellért, mint az elmúlt idők 
oszlopa, eltagadhatlan jelül állt helyén, s minthogy az idő méhében már 
jelentkezének a vajúdó kínok. Nem volt ember, kit az összetartás vágya nem 
szólongatott volna, s e kis körben annyi bizalom uralgott, hogy mindenik boldognak 
érzé magát. 
Hányszor hagyja el az embert a közös gond nyűge, a hivatali tisztnek merev 
kapcsaiból kikívánkozik, hogy néhány pillanatra közönséges ember legyen, s az 
ünnepélyes merev arcok helyett olyant lásson, melyen őszinteség, szeretet, 
becsület, ragaszkodás és önzéstelenség mutatkozik. 
Mily boldogság megszabadulni egynéhány percre országos gondoktól, és lenni ember a 
földön, körülnézni a csillagos eget, mely nem készült ünnepiebb lenni, - hanem 
megmutatja a szelíd eget boldognak, boldogtalannak, - és nem kéri meg árát annak, 
hogy az alatta elmenő fölött néhány pillanatig ragyog. 
A zene hatalma kivívta birodalmát, - a négy hallgató zavartalan élvezé az utolsó 
hangig, s a sétálók megindulának kettesen a vár felé akképpen, hogy az uralkodóval 
Dunay gróf ment, a nádorral pedig a herceg. 
- Mik gondol ön? - kérdi a nádor a herceget, kinek karjába fonódék, - az újoncokat 
meg fogják-e ajánlani az országgyűlésen? 
- Azon nem kételkedem. 
- Herceg!... 1795-ben élünk, - a világ vagy végződni, vagy kezdődni akar a század 
utolján, s a kedélynek éppen úgy megvan az ő hullámzása, mint a tengernek. 
- Ismerkedjünk meg a tengerrel, - s akkor nem lesz csoda, hogy Mózes száraz lábbal 
átment rajta egész seregével. 
- Igen! ez jól volt mondva, - mondja a nádor, - de én újonc vagyok ez 
országban. 
- Annál régebben ismerem én, s az én tapasztalásom rendelkezésre áll. 
- Jó! - tehát kérdem, - mi lesz első teendőnk? 
- Lelkesülést gerjeszteni! 
- Uram, lelkesíteni, tán azzal, hogy katonát és pénzt kérünk? 
- Én már bírom a talizmánt, - szól a herceg - most már kérhetnek mindent. 
- Nem értem önt, - véli a nádor, - s én bár különben fiatal, de a csodahívéshez 
igen vénember vagyok. 
- Meghiszem, - mondja a herceg, - hanem olyan földön állunk, melyen még lehet 
csodát látni, s íme, fejedelmünk már megmondá, hogy tudja mit kell tenni. 
- Mit? - kérdi a nádor a nagyon komoly részben elmerülve. 
- Ha nem akarnak másképp segélyt adni, lemegyünk Rákosra, - elhegedültetjük a 
Rákóczi-nótát, - s velünk indul meg az egész ország. 
- S önnek is hasonló hite van? 
- Le sem kell menni a Rákosra, - egyetlen egy hegedűvonóra sincsen szükség, - 
elég, ha elmondom, mit a fejedelem mondott. 
- Adja isten! - mondja a nádor, - de ha az áldozat árát is megkérik? - mondja már 
a nádori laknál. 
- Fönség! mi nem vagyunk kalmárnép, s ha a vérünket kérik, annak árt nem szabunk 
soha! 
Végre összekerült a kis csoport, a fejedelem a kelő hold felé fordult, mely arcán 
a nyugalom és méltóságot világítá meg, aztán Dunaynak mondá: 
- Tehát mi lesz az indítvány? 
- A nyelv ügye , fölség! 
- Mikor teszik önök azt oly dicsővé, minő a magyar zene? 
- Majd a nagy békében, fölség! 
- Szívem megnyílt a szónak - mondja I. Ferenc - csak egyet tanácslok, - ha 
építenek, ne szaggassanak le egyszerre mindent, - a romok igen szép látványul 
szolgálnak a szemnek, de a vigyázatlant könnyen eltemetik. 
A társaság megoszlott, a palota ajtaján a fönségeket fogadák, a herceg pedig 
Dunayval ment el, - hogy minél korábban találkozhassanak másnap, midőn a herceg 
szabadosai már a budai dísztéren álltak. 
Néhány huszár álldogált a hercegi ház előtt, - a legnyalkább volt Holvagy Pista, 
kit az újoncok tanítására rendelének. 
A legelső nyolc embert már kiszakaszták a sorból, és Meddig 
Józsi elhalványult, midőn Pista a vállára csapott: 
- Józsi! mi csak nem tudjuk elkerülni egymást. 
- Köszönd - mondja a szabados - hogy háborúba megyünk. 
- Te! - mondja Pista - most már kardod is van, - bugylit ne végy a kezedbe, mert 
ha akkor megfoglak, nem eresztelek el egykönnyen! 
Keszthelynek a Badacsony felőli oldalán volt egy mélyedéses útja, mit abban a 
világban “ Lóhalálnak ”hívtak: mert ha az égből hullott áldás 
minden emberi szívet úgy meglágyítana, mint egy kis zápor ezt az utat, úgy 
könnyebben boldogulnánk, mint az a két ló, mely egy vásott hintót most akar 
átcipelni a sáron; pedig már egy párszor hátra is néztek a bennülő urakra, mintha 
talán azok nem eresztenék előre a kocsit. 
- Tekintetes uram! - szól hátra a kocsis, - bemenjünk ma Keszthelyre? 
- Bizony nem is hálunk ám itt a sárban! - véli a kocsiban ülők közül az 
öregebb. 
- Pedig itt hálunk, - mondja a kocsis, - ha csak ki nem toljuk magunk a kocsit; 
mert ez a két ló már nem mozdít. 
Erre kiszálltak az urak a kocsiból, s amint kilépnek, jól látjuk, hogy az egyik 
fiatal katonatiszt, míg a másik a nagy hasonlat után ítélve, a tisztnek apja, s 
éppen alkalmas helyet keresett, hogy a kocsit hátulról mozdítani tudja, azonképpen 
cselekedvén a fiú is, hogy az apának segítsen. 
- Hát ezeket a lovakat ki bíztatja majd? - kérdi a kocsis nagy dörmögve a lovak 
elé állván, hogy húzza is meg vezesse is őket, minthogy azokból kifogyott minden 
jó indulat azonkívül, hogy egy helyben álljanak meg, mert rájok nézve ez volt a 
legkényelmesebb állapot. 
A partoson fönt állt gróf Festetics György, fölvett szokásaként járkálván ide s 
tova a határban, hogy nyughatatlan lelkének tápot keressen, meglévén azon különös 
szokása, hogy minden embert megszólított, s órákig elbeszélgetett vele, anélkül, 
hogy az ismeretlennek alkalmat engedett volna arra, hogy az nevét is 
megkérdezhesse, ha tán nem ismerte volna. 
Már rég nézi a mozdulni nem tudó kocsit, s minthogy a kocsis beszédét jól 
hallotta, lekerült a mélyedésbe, smielőtt az utasok észrevennék, már a kocsi 
oldalánál termett, a kocsis ülésében levő ostort egyik kezével a lovak felé 
durrogatva, balkézzel meg a kocsit is segélte kimozdítani. 
- Ne tessék fáradni! - mondja az öregebb utas olyanformán, mintha mentegetődznék; 
hanem azért csakugyan nem bánta, hogy az ismeretlen jó úr nem röstellt a mély 
sárban segítségre jőni, annál inkább, hogy a segítséget a lovak is megérezték, s 
egy kis nógatás után a mélyedésből kivitték a kocsit. 
- Köszönjük úri gráciáját! - mondja az öregebb utazó, igyekezvén letörleni a sarat 
a grófnak mentéjéről, egyszersmind parancsot adván a kocsisnak, hogy menjen csak 
előre, majd ők gyalog mennek be. 
- Hová kössek be? - kérdi a kocsis. 
- A “Griff”-hez menj csak fiam, - mondja az úr, - ott aztán takaríts mindent a 
szobába, a kocsmáros gondot visel addig, míg mi odaérünk. 
- Engedelmet kérek, - mondja a gróf, - de ott alig kapnak helyet, mert országos 
vásár van; hanem, ha szegény hajlékomat nem vetik meg az urak, egy éjszakára 
megférünk benne. 
- Itt méltóztatik lakni? - kérdi az öreg a grófot. 
- Most itt lakom Keszthelyen, vagy két esztendő óta, mondja a gróf, amint igaza is 
volt, mert csak néhány évvel előbb jött meg a katonáskodásból, - aztán pedig 
eltéríteni kívánván a beszédfonalat, mondja: Rettentő rossz az út. 
- Az bizony nem jó, - mondja a másik, - hanem a rossz ló aztán a jó úton is lépést 
megy, példának okáért az enyémek; de mi tagadás benne, nincsen ám nekem akkora 
tábla zabom, mint a keszthelyi grófnak; folytatja még odább, - aztán a búzaföldem 
is kisebb, mint azé, s ha egy kenyeret megszegünk nyolc gyerek között, hamar 
elszeletelik. 
- Nyolc gyerek! - csodálkozik a gróf, egyszersmint az öregre nézvén, mondja: 
Bizony boldog ember a tekintetes úr! 
- Nojsz nem mondom, hogy boldog nem vagyok, - véli a másik, - hanem az isten 
akárhová tegyen, ha mondom, négyre-négyre még elvennék egy ezerholdas pusztát. 
- Aztán mind egészséges? - kérdi a gróf. 
- Legalább mindig esznek, - aztán elunja ám hallgatni az ember, ha ugyanazt az egy 
szót egyszerre nyolc embertől hallja, s utóbb még magam is jobb appetitust kapok, 
s a többivel együtt eszem. 
- Ez sem halálos nyavalya! - mondja a gróf. 
- Deb’zon tessék elhinni, hogy maholnap ráolvas az ember a falatjára, - már is 
olyan drágaság van, holott a háború jóformán el sem kezdődött, - éppen azért 
sietek be a vásárra, hogy paripát vegyek a fiamnak, ha még megbírjuk az árát. 
- Majd segítek választani, - szól a gróf, - valamelyest én is értek a 
lóvásárláshoz. 
- Lovakat is tetszik tartani? - lőn a kérdés. 
- Néhány darabot, saját szükségemre! 
- Úgy tetszik a szénát venni? - kérdezkedik a másik. 
- Az már nagy szégyen volna! - véli a gróf, egyszersmind kiegészíté: Saját rétemen 
termesztem. 
- Keszthelyen? - mondja bámulva a másik, már egészen a nagy utcán, sőt éppen a 
kastély előtt állván meg, de mielőtt választ kapna, nagy bámulására látja, hogy 
hintaját egy hajdú kíséri be az urasági kapun. 
- Megállj, te boldogtalan! - kiált saját kocsisára, - hát ez a Griff vendégfogadó ? 
- Jól tudom, hogy nem ez! - lőn a felelet. 
- Hát hová pokolba akarsz menni? 
- Tudom is én, - felel a kocsis, - kérdezze meg a tekintetes úr a hajdút, az 
kísért ide. 
- Mit cselekedett ez a boldogtalan? - kérdi az öregúr a hajdút. 
- Semmit, tekintetes uram! - mondja a hajdú, - hanem nekem parancsolatom van, a 
kocsmából minden jóravaló vendéget a méltóságos úrhoz 
berendelni. 
- Ejnye! bíz ezt már hallottam is. Vakaródzik az öreg, - nojsz szép parádéval 
rukkolunk be őméltóságához, - töprenkedék még odább, - szerencse, hogy nem látja, 
különben szégyenemben a föld alá bújnék. Na, - mondja mentegetődzőleg, - ha neki 
is nyolc gyermeke volna, ő rajta is meglátszanék a viselt ruha, tehát isten neki, 
fiam Sándor, most már előszedd ám a bécsi emberséget! 
- Csak mint itthon! - mondja a gróf még mindig ismeretlenül, - itt soha sem kell 
valami nagy feneket keríteni, a gróf maga sem szereti a nagy hűhót. 
- Erre tessék besétálni! - mondja az előbbeni hajdú, kinek a gróf jóval előbb 
hallgatást intett. 
- Induljunk hát! - mondja az öreg, egyszersmind a gróf felé fordulva, - most már 
engedelmet kérek, hogy szíves meghívását nem fogadhatom el; mert amint tetszik 
látni, engem vendégnek fogtak, - mondja, kezét nyújtván szíves köszönetül, és 
toldalékul hozzáteszi: 
- Magunkat rekommendáljuk! Mire a gróf magára hagyván a két vendéget, kik aztán a 
hajdú után mentek, s a számukra rendelt szobát elfoglalták, s a különös 
vendéglátás miatt el is feledtek az előbbeni úr után kérdezősködni. Hanem midőn a 
helyreigazodással készen voltak, midőn a gróf nem volt otthon, elmentek a 
ménesistállóba, hogy időtöltésül meglássák a híresedni kezdő keszthelyi ménesnek 
első példányait. 
Alig leptek az istállóba, az előbbeni urat megint ott lelék, s most már semmit sem 
kételkedtek, hogy az illető valamely urasági tiszt lesz; de minthogy eddig sem 
leltek illő módot megtudni, ki légyen, most már egészen helyen kívülinek vélték a 
kérdezgetést; azért folytaták a szemlét, s amint egyik, vagy másik lovat láttak, a 
tetszés nyilvánításával nem voltak szűkmarkúak, s míg az apa egy pár kocsis lovat 
válogatott össze, addig a tiszt megelégedett egy tüzes szemű kis pejparipával, 
mely büszkén állt meg a szemlélők előtt. 
- Sándor fiam! - mondja az apa - ezek aztán nem felejtenék az embert a sárban. 
- Nem is Sümegen ettek ám abrak helyett rázottat. - neveté a tiszt. 
- Jól mondod, fiam - ezeket aztán ne is vegyük meg; mert ha az árukat megmondják, 
kiesik az ember a dolmányából. 
- Aztán annyira megtetszett ez a két ló? - kérdi őket a gróf. 
- Bíz ezek szépek, - véli az öreg, - ha valaha az udvaromban felejtenék, - nem 
ostoroznám ki őket! - végzi be az öreg a szót, mert a hajdú utánuk jött 
méltóztatnának a kastélyba menni; mert már készen a vacsora. 
- Magunkat rekommendáljuk! - mondja az öreg a még mindig nem ösmert grófhoz, 
búcsúzni akarván tőle, minthogy ők most a kastélyba mennek. 
- Én is a kastély felé megyek - mondja a gróf elkísérvén őket, folytatván a 
beszédet a lovakról, mi az öregnek kedvenc tárgya lőn, de éppen befejezék, midőn a 
kapuhoz értek, s az öreg ismét barátságosan nyúlt a gróf keze után, minthogy itt 
már úgy is válniok kell: 
- Tehát magunkat rekommendáljuk! - mondja ismét, mire a 
gróf megint nem vált el, hanem erősíté, hogy fölkíséri őket a nagy teremig. 
- Jó lesz bíz az, - hagyá helybe az öreg - egyszersmind, rogo humillime, ugyan 
mondja meg nekem, ösmeri ezt a gróf Festetics Györgyöt? 
- Úgy mint magamat! 
- Hozzá lehet az eszéhez férni? 
- Miképpen tetszik azt érteni? 
- Csak úgy, - méltóztatik tudni, - hogy az ilyen nagy urak nem szorultak az észre, 
pénzük van elég, - aztán magunkféle szegény embert jó formán be sem vesznek 
emberszámba, - hanem megbámultatják magukat, mintha Ádámon kívül más embert is 
teremtett volna az isten. 
- Tessék megnyugodni, - mondja a gróf, - ez is bolondos egy kissé, hanem kötél nem 
kell neki. 
- Bizony, rogo humillime, ideje is volna, hogy egy ilyen grófnak korán megjönne az 
esze, aztán állna elejbénk, milyen szívesen követné az apróbb nemes az olyan 
embert, kinek a vagyona szélesebb jóval, mint a mienk, aztán az esze után is egy 
fejjel magasabb volna, mint mi! Úgy elmennék a nyomán, mint a karikacsapás. 
- Gondolja ön? 
- Hogyne gondolnám uram, - vitatá a másik, - lám a gróf asztalánál két esztendeje, 
hogy földi almát esznek, - most már más is megeszi a gróf után, - pedig ha én 
kezdem az ilyen dolgot, rám fogták volna, hogy bolond vagyok, és világ csúfjává 
leszek. 
- Tehát ízlik a földi alma? 
- Meghiszem, hogy ízlik, maholnap a paraszt is rákap; de még a birkára is, - uram 
fia, mikor ezelőtt a birkától úgy félt az ember, mint a tűztől, - pedig most - 
hallom, hogy az enyingi herceg olyan csomó pénzt kapott gyapjúért, hogy nem 
győzték megszámlálni. 
- Úgy kell neki! - mondja a gróf. 
- De nekünk is úgy kell, hogy csak maga kárával tanul az ember nagy későn, uram; 
de már mit tehetünk róla, hogy hozzászoktunk a vezetőhöz? - s az lenne a jó 
szerencse, ha valaki megindítana bennünket, aztán utána mehetnénk. 
Festetics kezeit dörgölé, mit rendesen akkor tőn, ha kedves dolgot hallott, s a 
nagy ember szívesen hallá, hogy a jó szándék követőkre talál. 
Néhány lépésnyire volt már a nagy terem ajtaja, s a gróf némileg előreereszté az 
öreget, ki midőn az ajtóhoz ért, ismét megfordult a kísérőhöz, ki ennyire fárad ő 
miatta, s nagy tisztelettel mondja: 
- De már most magunkat rekommendáljuk! 
- Még nem mondunk jó éjszakát, - viszonzá a gróf, - én itt 
rendes vendég vagyok. 
- Ugyan úgy-e? - szól az öreg - tán uraságod valami közelállója őméltóságának? 
- Én legközelebb állok hozzá, - véli a gróf, - itt is lakom a kastélyban. 
- Becses nevét kérem alássan: 
- Én,... én - Tolnai vagyok! - mondja a gróf, nevének 
praedikátumát használván, - s nekem kihez legyen szerencsém? 
- Én,... - én Kisfaludy Mihály vagyok Sümegről, - részemről van a szerencse, - 
mondja kiváló emberséggel, - ez itt pedig fiam, Sándor, gárdista, - nemrég jött 
haza szabadságra Bécsből. 
- Nagyon örülök! - mondja Tolnai úr, megnyitván a nagy szárnyú ajtót, hogy a 
vendégeket beeressze, aztán pedig úgy helyezkedének el az asztalnál, hogy a 
legfelső hely üres volt, mintha az a háziúré lenne, aztán az öreg Kisfaludy 
szemközt ült Tolnainak, Kisfaludy Sándor pedig apja mellé, s így költék el az 
estebédet hárman, hiába várván a vendégek a grófot, minthogy az - állítólag - 
megbetegedett. 
Nem győzték sajnálni a vendégek ezt a bajt, ámbár Tolnai mindent elkövetett, hogy 
őket beszéddel tartsa, de az öreg Kisfaludy mindig a hajdút zaklatta, hogy mi baja 
a grófnak, - s amint az főfájást, meghűlést emlegetett, össze-visszakommendált 
mindent, amivel a grófot néhány óra alatt meggyógyítja, - végre midőn a vacsorának 
vége lőn, lementek a vendégszobák felé, hogy az út fáradalmait kinyugodják. 
- Magunkat rekommendáljuk , - szerencsés jó éjszakát 
kívánunk! - mondja az öreg. 
- Hasonlóképpen kívánom! - mondja a gróf is, és betevé az ajtót, hogy szobáiba 
vonuljon; de alig teszi be az ajtót, kocsirobogást hall, és egész kíváncsisággal 
megy a bejárat alá, s egy négy lovas hintóból most szállt ki gróf Dunay, - 
igazabban a házigazda nyakába esvén, minthogy az kiterjesztett karokkal egészen a 
hágcsók elé állt, s a kiszállónak okvetlenül az ölelésbe kellett lépni. 
A zörejre előugrott a kapus, hajdúk és mindenféle cseléd, - a grófok pedig egymás 
karjába fűződve mentek végig a lépcsőzeten. 
- Honnét? - kérdi a házigazda. 
- Egyenesen Bécsből, - feleli Dunay, s egy kis kerülőt tettem Keszthely felé. 
- Ez nagy kitüntetés, - véli Festetics, - midőn egy fiatal házas másfél napi 
járóföldet kerül, - nem hiszem, fiatal barátom, hogy ezt ok nélkül tetted volna; 
mert hej! az a szép menyecske nagyon messziről haza tudja hívni az embert. 
- Feleségem meg nem bocsátaná, - viszonzá Dunay, ha hazamenet Keszthelyt 
elkerültem volna, s ha teremtő körödből nem hoznám magammal egy újabb nagy műved 
örvendetes hírét magammal. - De én is hoztam neked egy kedves újdonságot, - 
folytatá Dunay; - mi kincset leltünk, barátom, s én magamra vállaltam, hogy veled 
közölni fogom. 
A két gróf fölsietett a lépcsőn, s míg a poggyászokat elhelyezék a termek 
egyikében, az őszülő idő miatt fölszított kandallónál foglaltak helyet. 
A gróf feszesre begombolt mentében helyezkedék el egy karosszékben, lábait a 
kandalló melege felé nyújtóztatva, s egész nyugalommal várva az ifjú vendéget, mit 
akarna vele közleni olyat, mit ő kincsnek fogna tartani. 
Erre Dunay gróf oldalzsebéből egy iratcsomót vett ki, leveleit föltárá, s úgy 
helyezkedék, hogy inkább a kandallótól vevé a szükséges világosságot, s aztán 
lelkesült hangon mondja: 
- Barátom, e kis munkát akarom elolvasni, - s ha elolvastam, megmondom, miként 
került hozzám és miért közlöm veled. 
- Kíváncsi vagyok! - felel a házigazda, arcának minden izma elárulván azt a 
reszketegséget, mely hasonló véralkatú embereknél nem bír addig megnyugodni, míg a 
lélek táplálékot nem nyer. 
Gróf Dunay kitárá már a papírt és szavalói nyugalommal olvassa le a címet: 
Csobánc! 
Festetics hirtelen egyenesre ül, anélkül, hogy közbeszólna; 
de Csobánc , az árpádvérű Gyulafiak, most az Eszterházy 
hercegek romokban is dicső ősi vára, azon kihűlt évezredes vulkánok egyike, melyek 
mint Szigliget, a Badacsony, Haláp, Somlyó, Sümeg előőrseikkel Rezivel és 
Tátikával (a keszthelyi Festeticsek örökével; - nemes boraikban árulván el a 
méhükben rejtett régi tüzet,) titánok gyanánt őrzik és szegik be a regényes 
vidéket, melyet a karöltve egymás mellett elnyúló Bakony és 
Balaton , Veszprém, Pápa és Keszthely között képez, 
mintegy félkoszorú, melynek másik fele a Balaton túlsó partján fekszik, csomóba 
kötve Festetics György magasztos hazafiúi szellemétől s 
közhasznú intézeteitől akkor még fénylő Keszthely által. - 
Azért is Festetics , ki a Balaton parton s szigetjén 
sétálva, naponta bámulta az órai távolságból elébe kékellő Csobánc nagyszerűségét, a legelső szónál oly közel érinté valami, hogy 
nem bírt többé nyugalomban maradni, hanem előrehajolván, szinte meg akará 
rövidíteni az időt, mi alatt a hang hozzája érne, - s nagy szemeivel az olvasóra 
bámult, mintha előbb fogná így meglátni azt, mit különben hallani fog. 
Ülj mellém a kandallóhoz, Föl van szítva melege; Csobáncvárról, 
édes kedves, Im! halljad, egy agg rege. Mult szüretkor Badacsonyon Ezt 
Muzsámtól vettem én, Egykor midőn magam bolygék A hegy szirtes tetején. 
Sok történt ott, amióta E pompás hegy földjébe Szőlő s gyümölcs 
ültetődvén A vadonnak helyébe, Esztendőnként sok uri nép Gyűl oda a szüretre: 
László s Rózsa szerelme is Ott kelt e bus esetre. 
Az ifjúnak édes hangjában lángfolyammá lőn az elmondott néhány versszak, s a 
háziúr szent áhítattal hallgatá, előrehajoltában kinyitván mentéjének legalsó 
gombját, mintha nem férne meg benne, - arca fehérebb lőn, mint máskor, szemeiben 
pedig a lélek kezdett kisugárzani, mintha ihletettségében a malasztot várná. 
A történet megkezdődék, egymásból folyt az eddig nem ösmert eszmebőség, s a 
hallgató nem mert belecsodálkozni, mintha úgy álmodná e szokatlan dolgot, s nem 
merné elrezzenteni a gondolatot, melyet ezen a nyelven így megszólamlani még senki 
sem hallott. 
Ha az isten szerencsét ád Visszahozom szivemet, S borostyánnal 
koszoruzva Viszlek haza hölgyemet. 
Szigligetben fogunk élni Szerelmünkben boldogot: Hol fészkünkből 
kiröpülni Egykönnyen majd nem fogok. 
A hullám ragadni kezdé már az elbűvölt lelket, a bűvölet ereje minden ízben 
megragad az oly könnyen lelkesülő férfit, - egyenesre húzódott testén a fej 
méltóságosan emelkedik, egyszersmind megadja magát a fönség érzetének, s minthogy 
dagadó lelke már-már megszorul, mentéjének még egy gombját oldja ki, hogy 
megférjen a ruhában, melynek kényelme ellen idáig sohasem panaszkodék. 
Lassankint nem bírt már önmagával, kezével haját kezdé fésülgetni, vagy ismét a 
mentét még inkább kigombolni, hogy mire az olvasmány feléhez érne el gróf Dunay, 
Festetics már egészen borzas volt, és mentéjén nem volt már mit kigombolni, s már 
feszesen kötött nyakkendőjéhez nyúládozott, hogy a ruha megtáguljon rajta. 
Haját úgy összekuszálta már, hogy erdővé meredt, s merőre dagadt szemei a körül 
levő tárgyakat hasztalan rajzolák le; mert az olvasmány képei megnépesedének 
előtte, s a csodatárgyak elevensége fölugrasztá a néma hallgatót, mintha meg 
kellene állapodnia az élvben, hogyha álom, - ne tegye őrültté, - s ha való, - ne 
fogyjon le oly hamar a ritka élv. 
Gróf Dunay csöndesen visszatolá székébe a nyughatatlan hallgatót, ki gyermekként 
engedelmeskedék, anélkül, hogy tudná, mi történik vele, s midőn a rövid történet 
leírása elvégződvén, s Dunay leeresztvén a papírt, elhallgatott, Festetics 
fölugrott, s kezeit az ifjú vendég vállára téve, mondá: 
- Fiú! álmodjuk ezt, vagy való? 
- Itt a papír, újra leolvashatjuk, ha parancsolod. 
- Ne bántsd, nem bírnám másodszor meghallgatni; hallom, érzem, és mégis kételkedem 
benne. 
- Tehát hárman vagyunk egy véleményen! - mondja az ifjú gróf. 
- Én és te? - számolgatja Festetics, - ki a harmadik? 
- Herceg Eszterházy Miklós, a gárdának ezredese, ki ma egy hete nyújtá át nekem az 
egész kis iratcsomót, hogy bíráljam meg, egyszersmind veled is közöljem, ha rám is 
azon lelkesítő hatást csinálná, mint magára a hercegre, ki az egészhez oly 
véletlenül jutott. 
A grófok újra leülének beszélgetés végett. 
- De honnét került hozzá ez irat? 
- Elmondom, barátom, - mondja Dunay elhelyezkedve a karosszékben, - a dolog nem 
igen sokból áll, és a következő: Lord Spencer és Granville rendkívüli követek a 
londoni udvartól, Bécsnek minden nevezetességét megszemlélék, s minthogy Bowring 
barátunk Magyarországról oly csodás dolgokat beszélt össze, meg akarák nézni a 
magyar gárdát, s ez okból fölkeresék herceg Eszterházy Miklóst, a gárda ezredesét, 
ki nem késett nekik az egész intézetet végig mutatni, s minthogy ők mindent 
kívántak látni, az egyes szobákba is benyitottak, s a legelsőben mindjárt egy 
félig felöltözött gárdistát leltek íróasztalnál nyitott könyv mellett, melyből 
éppen fordított, s a leereszkedő vendégek a meglepett fiatal ember pongyoláját és 
irgalmatlan pipafüstjét megmosolyogva, a munkát megnézték, s íme Torquato Tasso fordításában lelék az ifjút. 
Ez becsület volt ránk nézve, s a herceg másnap addig faggatá a fiút, míg eredeti 
dolgozataiból egyet átengedett, melynek másolata íme kezemben van, s a herceg 
kegyes levén ítéletemre bízni a dolgot, azt remeknek találván, utasításából közlöm 
veled, hogy innét aztán Enyingre vigyem. 
- Hát ez eredeti munka? 
- Ebben magyar a szó, a tárgy, az emberek, az észjárás és minden, minek párját nem 
hallottam eddig, s én kimondhatlan boldognak érzem magamat, hogy első valék, ki 
véleményemet kimondhatom, hogy ennek írója meglelte a kulcsot e nemzet szívéhez. - 
Ez tündér tükör, melyben az alakok oly hűk, hogy sem jobbak, sem rosszabbak, mint 
amint voltaképpen vannak, - egyszersmind húsa, vére és lelke van mindeniknek, 
bánata nem jajgatás, öröme nem kicsiklandozott vigyorgás, - egy szóval magyar 
ember, - nem kigondoltan, hanem élve. 
- De tudod, ki írta? 
- Mondám, hogy egy gárdista Bécsben, zalamegyei sümegi születés. 
- A neve ? - riadt föl a gróf egészen kiegyenesedve. 
- Kisfaludy Sándor - mondja az elbeszélő. 
Nagyot hátrált Festetics, utóbb szörnyű lépésekkel körüljárván a szobát, 
egyszersmind ujjaival agyon kaparászván felborzolt haját, az ifjú gróf elébe állva 
mondja: 
- Láttad azt az embert? 
- Sajnálom, de nem lelém Bécsben! 
- Nohát, - édes barátom, mondja Festetics nagy lélegzettel, - ez az ember itt van 
a házamban az apjával. 
- Lehetetlen! 
- De tökéletesen lehetséges! - mondja amaz nagy léptekkel menvén a csöngettyűhúzó 
felé, s egyik cselédet becsöngeté. 
- Mikor láthatjuk meg? 
- Holnap reggel, barátom, - mondja Festetics, - hanem addig csinálok egy kis 
tréfát! Erre leült az íróasztalhoz, rövid levelet írt, azt a bejövő cselédnek adá, 
és csendesen parancsolván neki valamit, meghagyá, hogy az még ez éjjel teljesítve 
legyen. 
Ezalatt a vendéget vacsorára hívták, s a két lelkes barát tele jó érzelemmel 
töltött át még néhány órát az éjben. 
Másnap tekintetes Kisfaludy Mihály úr korán fölébredt, hanem nálánál még korábban 
a háziúr, ki már az udvaron sétált, hogy Kisfaludy úr köréből el ne távozhassék, s 
együtt ment vele a lóvásárra, hol mindössze is alig volt öt-hat paripa, s 
valamennyit olyan drágává tette néhány paripakereső, kik hárman, négyen is 
alkudoztak egyre, hogy Kisfaludy Mihály uram nem mert megalkudni. 
- Már ilyen drágáért feleséget is kapsz, édes fiam, - mondja az apa a fiának, - 
nem csak lovat; azért induljunk haza; mert megesteledik, mire haza érünk. 
Szomorúan mentek el a vásárból, hol a ló ára oly hirtelenül fölment, és Tolnai úr bármennyit is marasztalta őket, nem maradtak, - s 
egyéb venni valójuk nem lévén, a megrendelt kocsis készen várta őket. 
Míg hazaértek, hozzájuk csatlakozék gróf Dunay, mintha ő is csak egyszerű vásári 
vendégképpen akadt volna össze Tolnaival, - s így elég alkalma akadt szóba 
keveredni az ifjú Kisfaludyval, - ki már szívesen maradt volna, ha apja nem 
sürgeti a hazamenetelt. 
Végre a kastélyba értek, melynek bejárása alatt a tegnapi fogat kiheverten 
álldogált, s minthogy minden a kocsin volt, az öregúr egy kis borravalót 
csúsztatván a hajdú markába, elbúcsúzott Tolnaitól, megfogadtatván vele, hogy ha 
Sümegre jő, el nem kerüli a házát, melynek fekvését erre-arra, jobbra-balra, 
görbén, egyenesen megmagyarázván, záradékul azt mondja, mikor már a kocsi 
megindult: 
- Magunkat rekommendáljuk! 
Az elmúlt éjszakán át egy kis szellő fohászkodván ki a hegyek közül, a felesleges 
sarat felszítta s kivévén a nagyon tócsás helyeket, a lovak könnyebben mentek, 
azonban mégis öreg este lőn, midőn a sümegi váromladékok úgy elsötétedtek az 
utasok előtt, hogy ha fölárkolt út nem vezet el Sümegig, szépen elballaghattak 
volna a meredek hegy mellett. 
Elkezdett a két ló is csetleni-botlani, s minthogy a kocsis szólongását is elunták 
hallgatni, megszólamlik az öregúr is. 
- Jancsi! ne beszélgess annyit azzal a lóval, látod, hogy nem hisz a szónak; - 
hanem vágj rá az ostorral. 
- Hiában ütöm én már ezeket, uram, - nem találok rajtuk olyan helyet, hol az ostor 
nem lett volna, ha ütöm is, ezeknek már mindegy. 
- Mért nem cseréltél egy párt a keszthelyi ménesből, - tréfála az öreg, - hátha a 
kocsisok a sok között összetévesztették volna? 
- Bizony jó lett volna uram, kivált az a két kocsis ló, meg az a paripa, mi a tens 
uraknak tegnap este megtetszett, csak hogy azokat még az éjjel elvezették az 
istállóból, nem tudom, hogy hová. 
- No, ne félj, - mondja az úr, - nem vezették Sümegre, - ennek a két gebének a 
helyét legalább nem foglalták el, azért csak ballagjunk. 
Lassankint megközelíték Sümeget, s a szélső házak faláról lefehéredett a mész a 
sötétben is, és néhány szólongatás után a nyitott kapun megállt a Kisfaludyak 
legjobbik hintója, nem mintha a jóságban másik is versenyzett volna vele, de 
ennél, ha jobb nem, rosszabb sem volt a háznál. 
A zörejre kijött egy tehenes az istállóból, lámpással világítván a megérkezettek 
elé. 
- Megvetetted a lovak alját? - kérdi a kocsis a tehenest. 
- Meg ám, - alusznak is rajt a lovak. 
- Micsoda lovak? - kérdi az öregúr. 
- Nem tudom én, miféle lovak, - mondja a tehenes, - ma délben vezették ide őket, 
egy levelet hagytak odabenn a tens úrnak, aztán meg sem nyugodtak a vezetők, hanem 
elmentek. 
A lámpavilágnál szemlét tartának, s amint két oldalról is megnézik őket, azt 
mondja Sándor az apjának. 
- Édesapám! - ezek semmivel sem rosszabbak, mint a keszthelyi gróf lovai. 
- Magam is azt akartam mondani; de kinek a lovai? 
- Mondtam már, hogy ott benn a levél! - mondja a tehenes, - és az urak bementek a 
szobába, hol már égett a gyertya, s az asztal közepén nyugvék a levél: 
Az úrnak 
Tekintetes, nemes, nemzetes és vitézlő Kisfaludi Kisfaludy Mihály úrnak 
megkülönböztetett nagy tisztelettel adassék Sümegben saját úri házában. 
Tekintetes uram! 
Azt méltóztatott mondani, hogy ha valaki az udvarán feledné e 
lovakat, nem fogná kiostorozni őket. Én szavánál fogom tekintetes 
uraságodat. 
Magamat rekommendálom 
alázatos szolgája Tolnai gróf Festetics György 
- Te Sándor! - mondja az öreg, fiához fordulva - tudod-e kivel beszéltünk mi 
Keszthelyen? 
- Nem én, kedves apám. 
- Itt van ne, addig rekommendáltuk magunkat annak a 
Tolnainak, íme kisül, hogy ő a gróf, s még azonkívül, hogy úri módon ellátott 
bennünket, még három lovat is küld ajándékba. 
- Ezt jó kedvében találtuk, - mondja Sándor. 
- Na, ha elküldte, vissza nem küldöm, - mondja az apa, - hanem hallod-e, Sándor, - 
ez a gróf mégis bolond ember! 
Így ért az ember az igazságcsináláshoz! 
Talán abban az időben Magyarországban egy újságíró sem volt, hanem azért mégis 
kiütött a háború, és csak azt szeretném már most tudni, hogy akkor kinek a nyakába 
öltötték azt a sok bolond beszédet, mit a mai világban mind az újságíróra fognak, 
mintha bizony minden komposszesszorátusból ki nem kerülne mai nap is egy hírlap, 
melyben aztán legérdekesebb volna, mikor Debrecennél kikötne az angol flotta. 
Hanem hogy abban az időben legalább mindent elhittek, az igaz, - míg ma már azt 
sem hiszik, ami csakugyan igaz; mert hiában, urambátyámnak mindig több esze volt, 
mint másnak, ő pedig azt állítja körömszakadtáig, hogy az a huncut újságíró 
pénzért hazudik, - s azt írja, amit parancsolnak neki. 
Oh, édes hazámfia, tedd szívedre kezedet, s ha már százados nyavalyád, hogy 
fizetni nem szeretsz, legalább ne fogd másra, hogy az helyetted is fizet. 
Na, de menjünk vissza, - a Zala-egerszegre vezető országutakon egymást kerüli el a 
sok kocsi: de akárhánnyal találkozunk, a bennülő oly savanyú képet csinál, mintha 
ecetágynak valót vinne a szájában. 
Kár is volna sokáig csűrni-csavarni a dolgot, mert már nem lehet tagadni, hogy a 
francia sereg Stájerországba tört, és minden ember a maga fejével kezdett búsulni 
egész Zala megyében, hogy hátha betör az ellenség, kinek ugyan nincsen kutyafeje, 
mint egykor a tatárnak, de némely ember azt mondja, bár az 
volna , - legalább némely húgomasszony jobban félne tőle, ha - ugatna is egyet. Hanem bezzeg az - ágyú ! 
Istenem, ha B... János hazánkfia abban az időben él vala, megvigasztalhatá őket, 
mint az egyszerieket (tetszik tudni?), hogy mit félnek az ágyútól? hisz az ágyú 
nem egyéb, mint egy - nagy puska ! Ezt nem tudták ám az 
emberek, csak azt hallották, hogy nagyot szól, s a hangja a szomszédországból is 
áthallott, mire aztán Zala megyében kihirdették a nemesi fölkelést, - már minden 
ember talpon volt, csakhogy az ellenség elé menni kevésnek volt kedve. 
A szomszédországi lakosság karavánonkint pusztult be Magyarországnak, s a kanizsai 
és zalaegerszegi kocsmákban egymás hátán hevertek a menekülők, kik irtóztató 
dolgokat beszéltek a francia ármádiáról, melynek a két végét nem látta senki. 
Ezt aztán elhitte mindenki a beszélőknek, kik ezt jó lélekkel mondhatták, 
annyiból, hogy ők csakugyan egyik végét sem látták, hanem azt nagyon is fejükbe 
vették, hogy a franciák mindenfelé hirdették, miszerint jaj annak, akit nép közöl 
fegyverben találnak; annak nincs irgalom e földön. 
Ilyen hirdetményt tömegesen hoztak át a menekülők, elterjesztvén azt az egész 
vármegyében, hol éppen most hirdették ki a nemesi fölkelést, mire a rémülés még 
nagyobb lőn; mert pőregatyában kevés embernek volt kedve háborúba menni, hogy így 
csípjék el s irgalom nélkül fejbe lőjék, mielőtt Budáról utána küldenék a magyar 
nadrágot és dolmányt, hogy az embert paraszt-formájából kivegyék, s a francia 
fővezér katonának tartsa. 
Bizony Zala megye éppen olyan furcsán érezte magát 1796-ban, mint a kajári arató, 
kit egy éjszakán az aratók közt fektében éppen legszélről ért a fölszél, - de 
aztán úgy segített magán, hogy legalul került. Zala megye azonban nem mehetett el 
Erdélyország szélére, hanem várni kellett az ellenséget, ha már úgy van megírva a 
kegyetlen sorstól. 
Éppen mire Budára érhetne a küldöttség, mely a ruhákért elmenne, a franciák már a 
határon lesznek, s ha a Zala megyei nemességnek nagy kedve lesz fölkelni ,akkor ne is kérdezzék, hova fektetik őket a franciák? hanem 
kívánjanak egymásnak csöndes jó éjszakát , - és ha nem volt 
még ínség, majd lesz. 
Mikor leginkább kellene, rendesen akkor leginkább hiányzik a jó tanács, azért a 
megyei alispán összehívta a megyei közönséget, hogy az aggasztó körülmények közt 
intézkedni tudjon, - mert ámbár ő a főispán távollétében a megye feje, - ő azt 
hasztalan vakarja egymaga, ha a többi nem segít hozzája. 
A veszedelem összekergeté minden irányból a nemességet, s a tekintetes alispán úr 
könnyen készen volt a dikcióval, nem is kellett mondani, hogy baj van, mert minden 
ember úgy is azon sopánkodik, hogy bár csak ne volna 
baj ! 
Mielőtt a rendes tárgyalást elkezdhetnék, a tekintetes alispán úr rendre adogatá a 
leveleket a fő-, az meg a vice és még vicébb nótáriusoknak, hogy olvassák el 
fönnszóval, levén az irgalomért és felebaráti szeretetért való esedezés, hogy a 
mindenfelől menekülő nép szállást és enni valót kapjon; mert némelyik már a jó 
szót is szívesen rágta volna, nemcsak a falatot. 
Mindjárt akadt elég jó lelkű ember, ki a szűkölködőknek segedelmet ajánlt, s 
legelőször is gr. Festetics György ajánlá, hogy muraközi jószágán, mely a 
határszélhez legközelebb esik, rögtön intézkedik segedelemről, s az ő példáján 
indult meg száz más, - tehát az első órában az éhezőkről lőn gondoskodva, hanem 
még csak most jött a keservesebb dolog, fölkeljen-e a nemesség, vagy nem? 
Szép csendesség lőn a teremben, s ha éppen leghátulról tartotta volna föl valaki 
az ujját, hogy szólni akar, mindjárt előre eresztették volna, de bizony a sok 
lesütött fej nem akart mozdulni, s a kezét sem emelgette senki, hanem dugta az 
asztal alá, nehogy bolondjában az asztalon hagyván, feledtében valami légy után 
kapjon vele, s kiszólítsák a többi közül, mintha beszélni akarna. 
Mielőtt megszólamlanék valaki a közönségből, egy irat ment kézről-kézre a 
viceispánig, ki aztán elolvasta, hanem az olvasás alatt fehérebb lett, mint az a 
papír, melyre ez a dolog leírva van, s annyira kihozá sodrából az elnöklő 
viceispánt, hogy még a tekintetes karok és rendeket is 
elfeledte kimondani, hanem mintegy barátságos beszélgetésben jó hangosan mondja a 
körülállóknak, hogy egy francia proklamáció, melyben azt mondják: jaj a föld 
népének, ha fegyvert fog. 
Minden ember körülnézett, - a dolgot mindenki jól hallotta, s önkéntelenül érzé, 
hogy itt valakinek szólni kell, - de bár soká várták, annyi száz közül senki sem 
akart valakivé lenni. 
Éppen gróf Festetics kezében volt a levél, azt végig olvasá, s visszaadá a 
viceispán úrnak, ki véletlenségből-e vagy szántszándékkal szólítja a grófot jó 
hangosan: 
- Mit szól hozzá, méltóságos uram? 
- Halljuk! halljuk! - kiáltja minden torok, s ez unszoló fölhívásnak engedvén a 
gróf, üléséből fölegyenesedett, s ámbár arcán a küzdelemnek minden kínja 
meglátszék, elszánta magát annyi száz helyett kikaparni a gesztenyét a tűzből. 
- Tekintetes karok és rendek! 
- Halljuk! 
- Nem jó kedvemből beszélek, hanem mivel a tekintetes alispán úr éppen engem 
szólított meg, hogy mit szólok a francia fenyegetéshez, - kénytelen vagyok azt 
mondani, amit érzek, hogy ez nem tréfa, s mint katonaviselt ember egykori 
mesterségemnél fogva tudom, hogy az ellenséget nem azért nevezték el ellenségnek, 
mert barátunk, - hanem mivel nem az. 
- De nem ám! - kiált ki egy vad hang a sarokból. 
- Mi itt az ország szélen voltaképpen az ellenség torkában vagyunk, s ha a nemesi 
fölkelést megkezdjük, ezt a francia népfölkelésnek tartja, s én emberi 
kötelességet teljesítek, ha kimondom, hogy a nép sorsát az ellenség vak dühének 
kitenni nem merném. 
Az alispán megrántotta a gróf mentéjét az asztal alatt; félvén, hogy a gróf 
veszélyezteti magát; s a gróf e rángatás alatt meglehetős furcsa zavarba jött, mit 
az egész megyei közönség észrevett, és a gróf nem akarván e meglepetésnek más 
értelmet adni, jó hangosan mondja: 
- Már mindegy, a szót kimondhatom, - bizonyítá a gróf - s amit mondtam, 
megmondtam, a nemesi fölkelést Zala megyében veszedelmesnek tartom. 
A szó elröpült, s ámbár valamennyi ezen véleményben volt; mindenki megrémült a 
kimondott szótól, s az volt a legszerencsésebb, ki a gróf mellől elpusztulhatott, 
s mire a gyűlés után kocsijához ment, az egykori csúszómászókból az utolsó is 
elmaradt, s minden ember kíváncsi volt tudni, hogy a grófot mi éri? 
Hátrahanyatlott a kocsiban a gróf, átgondolá mit mondott, s megdöbbent, hogy ezt 
félremagyaráznák, s akarata ellenére szavainak oly értelmet adnak, melyért több 
leszen a felelősség, mint véli. 
A nyugtalanság mindinkább nőtt, midőn észrevette néhány nap múlva, hogy házát 
kerülik, s a hír megtoldá mondott szavait, melyeket többé visszahúznia nem 
lehetett, és bár iparkodék magát megnyugtatni, az sehogysem sikerült. 
Nem győzött barátainak kérdezkedéseire felelni, - mert lángként terjedt el, hogy a 
fölkelést ellenzé, s mielőtt barátainak eszébe jutott volna a dolgot illő helyén 
igaz világításba állítani, már a székvárosból útnak indult az, amit nem várt, de 
mitől mégis igen tartott. 
Nyugtalan éjszakáit megrövidíté az elkeseredés, mi okból reggel korán már fölkelt, 
hogy szórakozást keressen egyben és másban, s éppen egyik napon igen korán benyit 
hozzá a huszárja. 
- Nem hívtalak! - mondja bosszúsan a gróf. 
- Nem is a hívásra jöttem be, méltóságos uram, hanem a küldésre. 
- No hát ha nem hívtalak, hát úgy küldelek ki. Volt ismét a bosszús utasítás. 
- Engedelmet kérek, méltóságos uram, - két úr küldött be, ott kinn várakoznak. 
- Hadd várakozzanak. 
Erre kiment a cseléd, hanem a bosszús gróf jóformán körül sem járta a szobát, 
midőn a cseléd megint bejött, s jó hangosan mondá: 
- Méltóságos uram, az a két úr nem akar várni, - hanem azt mondják, hogyha még föl 
nem öltözött a gróf, hát öltözzék föl tüstént! 
- Ejnye, fiam! - jegyzi meg a gróf - nagyurak lehetnek azok! 
- Magam is azt vélem, méltóságos, uram, - azt mondják, hogy Bécsből jöttek. 
- Akkor rögtön ereszd be őket! - kiált a gróf. 
Erre megnyílt az ajtó, s két fényes öltözetű úr lépett a gróf elé, röviden 
megmondák nevüket és rangjukat, aztán az egyik tisztán érthetőleg mondja: 
- A kamarás kulcsért jöttünk. 
- Tessék, itt van! - mondja a gróf egy szekrényből átnyújtván, s mire eszébe 
jutott volna neki a szó, mit kimondani akarna, a két úr kimert hivatali 
fontossággal eltávozék, utánok sietvén a hajdú, hogy a lépcsőkön lekísérje. 
A gróf lekövülten állt egy helyben még akkor is, mikor a hajdú visszajött, vele 
egyszersmind a grófnak főbb tisztei, kik még az éj folytán értesültek az illetők 
megérkezéséről. 
Nagy részvéttel közelíték meg a grófot, kinek a keserűség egész idegrendszerét 
elfogá, a majdnem kimondá hogy ezt nem érdemlette ! 
Azonban a gróf érzé, hogy eljött a pillanat, midőn a szavaknak megválogatása 
igenis tanácsos; tehát egy rövid gondolkodás után megfogadá, hogy a 
legszükségesebb igazságot is ezután oly sajátszerű formába önti, hogy se él, se 
keserűség ne maradjon benne. 
* 
A nagy embernek elkövetkeztek keserű napjai, jó barátai nem merék fölkeresni, - s 
hogy napjai vigasz nélkül ne legyenek, megalapítá a keszthelyi - Georgikont. 
Ha egy ezelőtt hatvan esztendővel meghalt somogyi ember feltámadna, saját 
vármegyéjét még Baranya vármegyében is keresné, úgy elváltozott hatvan esztendőnek 
leforgása alatt. 
Hatvan esztendő!... 
- Még akkor tele volt a vármegye sommal, körtével, almával és disznólapuval, a Sió 
torkolatánál a homokbucka hegyalakká nőtt s a Balaton a somogyi erdőlábakig 
lehúzódott, s ami kis tudomány még abban az időben, a “Kis tükör” engedelméből 
megmaradt, csodálatos egyetértésben leszamarazta volna azt, ki állítani merte 
volna, hogy hatvan év múlva Somogyban a legmíveltebb gazdaságok lesznek; - pedig 
lettek (Kis tükör bukti). 
Bizony csak megtörtént félszázad alatt, azonban még sem mernénk fogadni, hogy a 
Balatont ugyanannyi idő alatt lecsapolják, mert hiába, az emberek nem igen isszák; 
mert ha innák, a kőröshegyi zsidó korcsmáros felét elmérte volna már egymaga. 
Az erdő nyílásokban itt-ott egy kanászbojtárt vagy egy teknőfaragó oláh cigányt 
látott az ember, a hintóban utazó fölvont csővel figyelt minden neszre, a zsidó 
pedig mindenütt az erdőszélen csúszott, mászott; mert jaj volt annak, kit a 
kanászok ott benn kaptak; mert hiába ordított segítségért, legfölebb is olyan jött 
volna segítségre, ki a zsidókínzásban a kanászt csak segítette volna. 
Az út olyan volt, minő nálunk általában szokott lenni járatlan helyeken; szegény 
ember csak akkor mert kiindulni, ha porzott; a négy lónak pedig akkor is nagy volt 
a becsülete. 
Hogy pedig többet ne mondjak, a dunántúli vidéknek ezen részén úri ember 
kocsisfogadáskor azt kérdezte először is: Keresztül tudsz-e 
menni Somogymegyén kérdés nélkül? Ha igen -t 
mondott, legalább is öt forinttal több volt a fizetése. 
Ráadásul még azt mondom, hogy Zalamegye akár kezdete, akár folytatása volt 
Somogymegyének, de annyit állíthatunk minden tétovázás nélkül, hogy egy hajszállal 
sem volt különb; vegyük aztán azt a hajszálat széltében vagy hosszában, az 
mindegy, - ez ha a Balaton közbe nem fekszik, elcsavaroghatott volna az úton, hogy 
három napig mindig egy helységet kerülgetett volna. 
Milyen szerencse, hogy az a Keszthely a vízparton feküdt és a tavon is keresztül 
látszik, különben jaj lett volna annak, ki azt vezető nélkül megtalálni el mert 
volna indulni hazulról. 
Ebben az időben határozta el gróf Festetics György, hogy gazdasági intézetet 
állít, s ezen gondolatáért tizenkét esztendeig három vármegyének többsége azt 
kiáltá, hogy bolond ; és ha valaki itt igazságot akar 
szolgáltatni, utaljuk az Istenben boldogult Sükei barátunk logikájára, ki egykor 
újdonságképpen beszélé, hogy Londonból New-Yorkig a tenger alatt alagutat fúrnak, 
s aki már most hiszi, hogy a nép szava isten szava: az ezt is okvetetlenül el 
fogja hinni; mert a nép mondja. 
Egyetlenegy és igen nagy szerencse volt a dologban, hogy a jólelkű gróf nem 
voksoltatta meg a három vármegyét, különben a kész intézetből csináltatott volna 
korcsmát “Az utolsó garashoz” és csupa emberségből ingyen mérette volna a bort, 
azt aztán kívánták volna egészségére, és ha ily jó kívánság dacára mégis meghalt 
volna, nevét most Józsa Gyurié mellett említenék; ki ugyan nem állított föl 
egyetlenegy útmutató fát is, hanem azért mégis nagy hírre vergődött, azon 
különbséggel, hogy Festeticset fiatal korában is már “György”-nek, Józsát pedig 
késő vénségében is “ Gyuri ”-nak hívták. 
Ahol most a nevezetes keszthelyi híd van, ott egy foltozott komp csavargott, sok 
pénzért, sok könyörgésért; mert aki civakodott, napestig hagyták a parton 
ácsorogni a goromba révészek, kik valamit hallhattak a Sybilla-könyvek híres 
árveréséről; mert néha egy emberen húzták meg az egész napi bért. 
Persze, hogy oda jó lett volna már akkor is egy híd, ha két vármegyének nem lett 
volna beleszólója; de Somogy vármegye azt gondolta, hogy a zalai csináljon hidat, 
ha Somogyba akar jőni; - Zala megye ismét egy más szempontból okoskodott, 
tudniillik, ha a somogyi ember Zalába akar menni, tessék neki hidat 
csináltatni. 
Ebben az időben élt gróf Festetics György elhagyatva mindazoktól, kik az embert 
akkor látják csak meg, ha a nap rásüt, - kivévén a herceget, Dunayt és Baltayt, 
csakhogy az utóbbiak mindig tudták, mikor kell jőni, hogy egymásra ne 
találjanak. 
A herceget most a nemesi fölkelés nehéz gondjai foglalák el, - tehát találkozzunk 
Baltayval, ki egyik gyámola volt a nagy ember elhagyott napjainak, s ámbár a 
kompra rá nem ülne egy országért, bármily nagy kerülő volt is a tónak alsó részén 
egész Balaton-Hídvégig csavarulni, - mindegy, nem ő húzza a kocsit, hanem a négy 
ló, még pedig az is váltva, - tehát “ kocsis hajts ”,azért 
estére mégis Keszthelyre értek. 
- Na, öreg, - mondja a gróf, hosszú beszélgetés folytán - hogy ütött ki az idei 
jövödelem? 
- Jó termés volt, hála istennek! - mondja Baltay. 
- Igen, de mennyi volt a tiszta jövödelem? 
- Barátom, - mondja Baltay, - ennünk volt és van is, - eladó búzánk is van, - 
aztán addig van. 
- Hát a gulya, meg a ménes? 
- Mind a kettő megvan, - borjúm, csikóm elég van. 
- Igen, de melyik ág jövedelmezőbb? 
- Mind egy zsebbe megyen a haszna, édes barátom, - a tehenekre nyerget úgy sem 
tehetnék, a lovat meg nem akarnám megfejni, - tehát amire hasznukat vehetem, az a 
haszon. 
- Tehát nem érdekel tudni, melyikből mi a haszon? Nincsen számadó tiszted? 
- Vagy harminc lesz, - maholnap nem győzöm őket rovásnak való fával. 
- Rovás? - mondja csudálkozva a gróf, - hisz így maholnap tönkre jutunk. 
- De amice, - kezdi Baltay is hangosabban, - engem meg nem csal egy is; mert azért 
a sarkában vagyok! 
- Tehát számvevőd van? 
- Van bizony, - még pedig körmös legény, azaz hogy én vagyok magam, aztán akit 
észreveszek, hogy nagyon tüled jár, hátához verem a rovást, aztán ott hagyjuk el 
az esztendőt, ahol érjük. 
- Barátom, - nekünk mívelt gazdákra van szükségünk. 
- Hajsz, az enyémek sem éppen bolondok. 
- Nem azt gondoltam, - véli a gróf, - hanem magunkhoz kell őket emelnünk. 
- Barátom, minden vasárnap nálam eszik valamennyi, aki eljön, - hát mit akarsz 
többet? csak nem kívánhatja egyik is, hogy az asztalon ringassam! 
- Nem úgy! barátom, hanem ha valamivel többet tudnak, mi vesszük hasznát; lásd, én 
láttam külföldön mívelt gazdaságokat. 
- Elhiszem, hol nincsen annyi föld, mint nálunk, - hol virágcserépbe ültetik a 
búzamagot, aztán úgy öntözik, mint mi a salátát. 
- Aztán trágyáznak! 
- Kell is ám azt a sok sziklát szalonnázni; mert ha valamivel oda nem ragasztják 
azt a földet, mit kosárban hordanak föl; a legelső zápor oda mosogatja le, honnét 
fölcipelték. 
- Tehát mit mondasz leendő intézetemhez? 
- Meg van már építve? 
- Az épületanyagok össze vannak hordva, csak meg kell kezdenünk a munkát. 
- Azt gondoltam, hogy csak tréfálsz. 
- Tehát haszontalannak tartod? 
- Nem mondtam barátom semmit. 
- De azt akarnám, hogy mondj valamit. 
- Mit mondhatnék? - mindössze is egy ember szavára kár volna hallgatnod, - hanem 
ha éppen kíváncsi vagy tudni, hogy az emberek mik beszélnek, menj a kő és a 
téglahalmazhoz, fogadom, nem telik bele félóra, többet hallasz mint amit én 
mondanék; s ha aztán meghallgattad, mit beszélnek, építsd kisebbre, vagy 
nagyobbra, az a te dolgod; - de azt hiszem, hogy fele akkora is elég lesz, mint 
amekkorára kezdted. 
- Okvetlenül kimegyek, - te pedig nézd meg addig a füvészkertet, - mondja a gróf, 
egy csomó közönséges mezei növényt vévén föl a sarokból. 
- Hát az micsoda? 
- Kutyatej. 
- Mire való lesz? 
- A füvészkertben elültetjük. 
- Ejnye, barátom, én meg nem győzöm pusztítani, a legelő tele van vele, - ugyan 
nem indítanád az intézetet először is én hozzám “ kutyatejet ” gyomlálni? - neveté Baltay. 
- Majd oda is elérünk barátom, - hanem most követem tanácsodat, s minthogy éppen 
heti vásár van, megyek hallgatni a közvéleményt . 
- Előre mondhatom, hogy nagyra szabtad a helyet. 
- Én meg az ellenkezőtől félek. 
- Majd meglássuk! - mondja Baltay a gróf után, ki csakugyan hallgatózni ment 
ki. 
Keszthely környékén az ács és kőműves legényeknek, asztalosoknak, lakatosoknak, 
üvegeseknek, fuvarosoknak, napszámosoknak és dologkeresőknek tudtul adaték, hogy 
lesz elegendő munka és jó bér, jöjjenek Keszthelyre a tiszttartó udvarába, hol 
tüstént munkába állhatnak; akinek tehát kedve van, jelentse magát. 
Mire a mindenféle sok napszámos megjött, már nagy mennyiségű 
épületanyag-szállítmányok érkezének Keszthelyre, s a hetivásárra összetóduló 
vidéki népség szájtátva bámulta meg az anyaghalmazt, és addig adták-vették a szót, 
míg az egyik aztán abban állapodott meg, hogy: 
- Hallják kendtek, - látom én már, hogy az egész várost körülkerítteti a gróf. 
- Nem tudnám miért? - véli a másik. 
- Talán földialmára akarja fogni az egész várost. 
- De majd hizlalja ezt a sok embert! - okoskodik amaz, - nem állna kelmed is a fal 
mellé, hogy a városba szorítsák? 
- No hát akkor vár lesz belőle, hallja kend! 
- Minek a vár ide? 
- Talán majd ott vágják a rabokat! 
- De bolondot beszél kend, hisz nem hogy tömlöcre adna pénzt ez a gróf; de a múlt 
héten a mogyorófást is kiírtatta. 
- Hallottam, - mondja egy harmadik, - láttam is, mikor kivágták itt a város alatt, 
mert kell a hely, valami tizenhat holdat szántottak föl, abba most mindenféle 
füvet vetnek, a gróf maga kóstolgatja mind rendre, aztán amelyik jobban ízlik, azt 
tenyésztik, - azt mondják. 
- Ez már igaz lesz - szól egy negyedik - nálunk is összekerestek laput, cicfarkot, 
bojtorjánt, mind elültetik - hallja kend, - már mire való ez mind? 
- Majd a mi orrunkra kötik - véli az első. 
- Tudom én már mi lesz - fontoskodik a harmadik, - a szigligeti meg a csobánci 
várban sok kincs van; de zárnyitó fű nélkül nem lehet hozzáférni, - tehát majd 
most mindenféle fűvel próbát tesz, aztán amelyikkel kinyílik a lakat, majd tudják 
annak hasznát venni. 
- De már nem hallgatom kelmeteket, - mondja az egyetlen egy ellenfél, - ha valami 
okosat hallottam volna, szerettem volna, hogy rám is ragadjon belőle valami; de 
már bolondabb lenni csakugyan nem akarok. 
Ezzel ott hagyá a találgatókat, kik észre sem vették, hogy az összehalmozott kövek 
közt járkál egy meszes ruhájú úri forma ember, ki később egyik téglahalomra 
könyökölve hallgatja őket, s midőn az előbbeni után elmentek, az építőmester felé 
sietett. Az építőmester ekképp szóla: 
- Már az alapokat kiástuk méltóságos uram. 
- Még valamivel nagyobb helyet kérek. 
- Kifeledtem valamit? - kérdi az építőmester a grófot. 
- Engedelmet kérek, igenis, - mondja a gróf, - én voltam feledékeny, igenis, - egy 
iskolával többet kell építenünk, igenis. 
- Mit felejtett volna el méltóságod? 
- A legnagyobbat, igenis, - mondja a gróf - egypár millió jobbágy embert, igenis, 
- pedig az egész gondolkodást azokra bíztuk, igenis, - aztán koldusok maradtunk, 
igenis! - mondja a gróf némi izgatottsággal, - mert hiában, a szenvedélyes vér még 
nem adta meg magát, s ámbár egy újonnan fölvett modorral annyira mennyire útját 
állta annak, hogy a szó a legelső indulat-kitörésnek engedelmeskedjék, - még 
mindig nem tudott végképpen uralkodni magán. 
Az építőmester nem akadékoskodék, hanem hirtelen rajz alá vette a tervet, - a 
helyet lábbal kiméré, s a gróf meglőn nyugtatva az iránt, hogy a paraszt fiúk, 
vagy mint később elnevezék: “algazdák” szamara a 
legalkalmasabb hely kijelölteték, - s a gróf nyugodtan ment odább. 
Keszthely környéke még abban az időben egy nagy legelő volt és mocsár, - ez 
utóbbiban békák, piócák, hosszú nyakú gólyák és kárókatonák tanyáztak, s mindenki 
megelégedett, ha egy pár száz récét puffanthatott le a sás között, míg a legelőket 
pár helyütt megkezdett út jelöli, mert az utazónak kényére és kedvére hagyaték, 
arra menni, merre neki tetszik; s ha egy kissé nyirkos idő volt, olyan nyomot 
hagyhatott, hogy két hónap múlva is rátalálhatott édes maga csapására; mert itt 
szórul szóra beteljesedett, hogy kiki a maga útján ment. 
A gróf ösztönszerűleg hagyá el a leendő gazdasági intézet helyét, és a legjártabb 
úton kiballagott Petend felé, hogy láthassa a posványt, egyszersmind tovább 
fűzhesse terveit, midőn a pióca-fészek búzafölddé válik. 
Ez időben szüntelen az építvények körül csúszván-mászván, - ruháján a mész és 
ragaszfoltok, valamint a téglapor sokat elváltoztatott, és nem igen lehetne mai 
napon is rossz néven venni, ha valaki gróf helyett kőmíves legénynek nézné, - mert 
a kezében levő mogyorófapálcát is a kivágott sűrűből maga húzkodta ki, - de azért 
Keszthelyen mégis mindenki tudta, hogy ő a keszthelyi gróf, és ha valaki levette 
előtte a süveget, nem a ruhájának adta a becsületet, hanem a személyének. 
Már majdnem Petend alá ért, midőn a falubeli kutyák 
visszafordították, s a gróf meg is fordult, hogy a nagy sétából még nagyobb ne 
legyen, s Keszthely felé indult. 
A petendi alsó faluvégen a hegyről lenyújtózkodik a zalavölgyi országút, mely itt 
nagyon horgos levén, egy átvergődő kocsinak egész tölteléke, három fiatalember 
gyalog jött az úton, s minthogy a leszaladást mulatságosnak találták, már egészen 
az országúton voltak, midőn a kocsis még a hegyoldalban tartogatta a gyeplőt. 
Elérte a három ifjú a grófot, s minthogy hirtelen egyéb tárgy nem kínálkozék, a 
grófot kőművesnek nézvén, szóba eredtek: 
- Meddig, atyafi? 
- Keszthelyig, kérem alázatosan, - mondja a gróf. 
- Mikor lesz már készen az intézet? - kérdi az egyik. 
- Még az idén oskolázni akarnak benne? 
- Hát fogtak-e már belevaló embert? 
- Talán akad majd olyan is, ki talál itt valami megtanulni valót. 
- Például mit? - mondja egy másik fiatalember. 
- Szántani, vetni! 
- Azt az apám bérese is tud! - mondja az első, - ha nem tudna, bizonyosan 
elkergették volna. 
- Építészetet is tanítanak majd. 
- Hát a kőművesmajszter mire való? 
- No, még ez nem nagy kár, ha tudja az ember, igenis, - véli a gróf, - aztán 
állatorvoslatot is lehet tanulni, igenis. 
- Hát a lódoktor felakassza magát? - szólamlik meg a másik. 
- Ha tudja a mesterségét, csak éljen friss egészségben, igenis, - csakhogy az 
ifiúrnak édes papája sem küld mindig a lódoktorért. 
- Többet tud az én apám, mint hat lódoktor. 
- Na lássa az úrfi, milyen szerencsés az édes papája, hogy hat lódoktornál többet 
tanult, hát az ifiúr mért nem tanulhatna meg annyit; igenis, - amennyit egy 
lódoktor tud? Igenis… 
- Ne féljen, bácsi, majd a praxis megtanítja az embert. 
- Juj, - de sok sánta ökre és lova lesz akkor az édes papának, igenis! - 
vagdalódzék a gróf. 
- Marad még ép is. 
- Ha marad ifiúr, aztán olyan ember is van, kinek alig van két-három barma. 
- Azért meg nem érdemes tanulni, bácsi! - mondja nevetve a harmadik. 
- Ejnye, ejnye, - hát csak nem szándékoskodnak a keszthelyi intézetbe jönni? 
- Nehezen, édes bácsi, mi miattunk akar meg se építsék. 
- No de hát miért nem? 
- Megmondom miért - válaszol a fiú - ennek a pajtásunknak úgyis elég jószága van, 
azért nem; nekem meg semmim sincs, tehát azért nem. 
- Egyéb baj nincs? 
- Ha az én bajomat gondolja, édes bácsi, - annál egyéb nincs, minthogy semmim 
sincs, arra pedig nem kell sem ispán, sem tiszttartó. 
- Hát legyen az ifiúr másnak a tiszttartója. 
- Tanuljam ki a két esztendőt úgy-e, - aztán vándoroljak, hogy kinek kellek? 
- Megfogadom én,… - mondja a gróf elfeledkezve. 
- Maga fogad meg? - nevet az ifjú. 
- Azaz, hogy megfogadnám én, - ha volna mire, - igazítá helyre a gróf, - de majd 
megfogadja más szívesen. 
- Ez mind jó volna, - hanem két esztendeig tart el? 
- Hát ha kitartaná valaki, eljönne Keszthelyre? 
- Úgy már pajtást is tudnék hozni, - mondja az ifjú fölkapaszkodván a kocsira, s 
midőn elhelyezkedék, búcsút vettek a gróftól, ki gyalog maradt az úton, s így míg 
hazaért, ráért gondolkozni azon, hogy nem elég az intézet, kénytelen lesz pénzen 
fogadni embert, ki az első leckéket meghallgassa; azért, midőn a kőhalmazhoz ért, 
azt mondja az építőmesternek: 
- Barátom, az épületek mind emeletesek legyenek. 
- Szabad tudnom mi célra? 
- Legalább huszonnégy tanuló számára legyen lakószoba, ezeket saját költségemen 
tartom. 
Az építőmester bámulva állt meg, mintha nem értené a dolgot; utóbb mintegy 
elmondván magának még egyszer azt, amit a gróftól hallott, nagyobb bizonyosságért 
kérdi: 
- Olyan ifjak számára, kik fizetni fognak? 
- Én fogom fizetni őket - mondja a gróf, meghangoztatván a szót, azután pedig 
elment a füvészkertbe, a kutyatejet elültetni, meg sem gondolván, hogy az 
építőmester még mindig egy helyben áll, s utána néz, mintha nem tudna odább menni 
addig, míg meg nem határozza, mit tartson a gróf. 
A gróf beérvén a füvészkertbe, Baltayval találkozott, kinek legelső kérdése 
volt: 
- Na, úgy-e nagyra kezdted? 
- Kicsinyre, édes barátom. 
- Ugyan kérlek - mondja Baltay - de ki fog idejönni? 
- Akit fizetek! 
..................................................................................................................................................... 
Majd elfeledők, hogy az építőmester még mindig egy helyben áll, s midőn Baltay 
kíváncsiságból a kőhalmaz közé ment, akkor ébredt föl, s minthogy az öregúr nagyon 
rostálgatá a dolgot, utóbb az építőmester is vérszemet kapott, s azt mondja: 
- De már látom, csakugyan elmegy ennek a grófnak az esze! 
Mire Baltay ráadásul mondja: 
- Hallja az úr, a számból vette ki a szót ! 
Minden falusi bíró megesküszik, hogy a “kurrens” magyar 
szó; tehát ne küzdjünk az auktoritások ellen. Persze, hogy 
abban az időben sem újság nem volt, sem előfizetés; (bár lett volna, legalább ma 
már nem írnák ki ökölnyi betűkkel azok nevét, kik előfizetnek, hanem azokét, kik 
nem fizetnek.) S minthogy újság nem volt, a hivatalos hirdetések csak “kurrens” -ben sétálták meg az országot. 
Bizony furcsa dolog az az írott betű, milyen nagyot csudálkozott az az ember, ki a 
legelső levelet elvitte a szomszédba, s midőn átadta, nagy rémülésére hallja, hogy 
ő hazulról egész beszélgetést hozott el a tarisznyájában egy kis papirosba 
takarva, s amint neki szóval is elmondá a levélküldő, anélkül, hogy ő maga a “jó nap” -on kívül egyebet mondana, - szóról szóra elmondják 
neki arról a papirosról, mely a tarisznyában semmit sem mozgolódott, pedig tán a 
levélben káromkodás is volt. 
Bíz abban az időben csak némely helységekben tanították az írást és olvasást, ha 
tudniillik a borjúk és libák mellől eleresztették a gyereket, s némelyik csak 
akkor látott egy-egy írott betűt, mikor felnőtt kamasz korában kurrenst adtak a 
markába, hogy szaladjon vele a szomszéd faluig, s adja be bíró uram ő kegyelmének, 
vagy a cselédjének, ha magát otthon nem éri. 
Míg Baltay úr Keszthelyen volt, addig történt a következő dolog, azaz hogy a 
gyalogposta lóhalálában hozott egy kurrenst, melynek a háta már tele volt “kapta” 
és “küldte” féle írással; s a posta ment egyenesen a bíró uram udvarába. 
A bíró átvette a kurrenst s ment vele a tanítóhoz, hogy a “kapta” és “küldte” [5] rajt legyen, de a tanító úr az ifjúsággal a 
káposztáskertben gyomláltatott, tehát bement a nagyságos asszonyhoz, hogy azzal 
írassa rá, - mint egyébkor is tette. 
- Hát ne olvassuk el? - mondja a nagyságos asszony. 
- Soha se vesződjék vele, nagyságos asszonyom, - egyéb sincs benne, jól tudom, 
mint lopott ló, - tőlünk pedig egy sem veszett el, hát mit olvasgassuk. Ha valamit 
akarna a tekintetes főbíró úr, teszem már porciót, azért majd küldenek pandúrokat, 
aztán akkor is elég jókor leszen. 
- Még is hagyja itt bíró gazda, én majd elolvasgatom, estére aztán jöjjön 
érte. 
- Amint tetszik parancsolni! - hagyá helybe a bíró s elment; a nagyságos asszony 
pedig egész nyugalommal helyezkedék el, de néhány perc múlva annál egyenesebbre 
ült, midőn a következő tudósítást olvasta: 
- Adatik tudtára mindenkinek, hogy az öregebb és ifjabb Baltay linea közt 
fönnforgott per ösmeretlen módon eltévedvén, tízezer forintnyi jutalom adatik 
annak, ki azt megleli, vagy nyomra vezet. A becsületes megtaláló vagy útbaigazító 
jelentse magát Pesten Galiba Pál táblai prokurátor úrnál az Úri utcában, 10-dik 
számú házban. 
A nagyságos asszony elkomorodott; mert látta, hogy a fenyegetés valósulni kezd, s 
még az sem nyugtatá meg, hogy a pört nem lelik, mert nem az utolsó dolog, mit 
elvesztettek, s nem lenne ez az első eset, hogy valaki megtalálja. 
Fölkelt, az ablakhoz lépett, honnét lelátott a kertbe, hol Dunay kedves nejével 
ült a lugasban, s nem messze tőlük a gyöpön egy kis leány játszott a fűben, 
nagyokat rikogatván, mikor az apa és anya feléje integettek és a kis ártatlan 
szülőit mosolyogni látta. 
A jó asszony nehezült lélekkel nézte szeretteit s minthogy Dunay még akkorig nem 
tudta, hogy az öreg Baltay épp ő miatta pöröl, elhatározta, hogy a körülményekről 
még ma tudósítani fogja. 
Azonban mielőtt meg gondolatait rendbe szedné, egy jámbor szamár kezdé megoldani a 
gordiusi csomót. 
Baltay, amint mondók, Keszthelyen volt részint látogatóban, részint, hogy a fiának 
egy alkalmas tanítót keressen, nem éppen tudományos kiképzés végett, hanem hogy 
segélje kiválogatni a legvékonyabb könyvet, hogy a fiú meg ne rémüljön tőle. 
Imre úrfi jól tudta, hogy a szomszédház neki tiltott paradicsom; nem is ment volna 
ő oda, ha saját nyerges szamara oda nem viszi sebes nyargalást, amint a falusi 
kutyák megriaszták, s a türelmes állat most az egyszer foga közé harapta a zablát, 
s a legelső kapun, tudniillik a nagyságos asszonyén becsavarodott, s minthogy az 
udvarbeli kutyák a hívatlan vendéget még gorombábban fogadták, beugrott a kertbe, 
s önvédelemből az utána rohanó kutyák után rúgván, szegény Imre úrfit leejtette a 
gyöpre, honnét aztán föl sem kelt a fiú saját emberségéből, hanem Dunayék 
szaladtak segítségére, s azok látták, hogy a fiúnak egyik lába ki van 
ficamodva. 
Dunay ölbe vette a szerencsétlen gyermeket és fölvitte saját szobáiba, hol a 
leggondosabb ápolás alá vették addig is, míg az orvos megérkeznék, és hogy a 
gyermeknek környezetéhez több bizalma legyen, a nagyságos asszony átküldött 
Andrásért, ki a harag ideje alatt mindig megtartá függetlenségét , s a nagyságos asszonynak mindig megadta az illő 
tiszteletet, de sőt a kezét is megcsókolta mindig, még akkor is, ha Baltay úr 
látta. 
Midőn a gyermeket meglátta, megcsóválta fejét, mire a gyermek egész balhiedelemmel 
mondja: 
- Meghalok, András bácsi? 
- Dehogy hal meg kedves úrfi, - vígasztalá András - csak nem hagyjuk kimenni a 
lelkét! 
- András bácsi, - kezdi újra a gyerek, - hol megy ki az embernek a lelke? 
- Azt tartom, a száján, - magyarázza a hajdú azt, amiről a tudósok is csak annyit 
tudnak, mint ő; s az egészben annyit mervén állítani, hogy tán az embernek száján 
mégis legkönnyebben megyen ki a lélek, ha már éppen valami tágasabb kijáró helyet 
keres. 
- A lábamon nem megy ki? - kérdi a gyerek, mintegy meg akarván nyugtatni 
önmagát. 
- Semmit se féljen úrfi, - bíztatja András, aztán majd itt leszek én strázsának! - 
mondja odább, mire a gyermek fájdalmai dacára nyugodtabb lőn, sőt az orvosi 
bánásmódot is állhatatosabban tűrte, - következésképpen az ágyat is elhagynia 
szorosan meg volt tiltva, s így Andrásnak is itt kellett maradni. 
Andrásnak meggyűlt a baja a gyermekkel, minthogy már minden meséből kifogyott s a 
gyermek rettenetesen unta magát az ágyban, hacsak nem tartották szóval. 
Dunay és neje szokott türelemmel és osztatlan szeretettel ápolák a gyermeket, s 
midőn András egy ízben eltávozott, hogy hazatekintsen, a gyermek Dunayt kérdé: 
- Bácsi, - tud maga mesélni? 
- Nem tudok kedves fiam! - mondja mentegetőzve a gróf. 
- Hát mért nem tud bácsi? - nyögi a gyerek - úgy szeretném, ha mondana 
valamit. 
- No majd olvasok egy könyvet, kis fiam, aztán azt hallgasd! - válaszol a gróf, 
elővévén Gvadányinak “Peleskei nótáriusát” , mit a gyermek 
rendkívüli örömmel hallgatott. 
Midőn egy hosszú szakasz után a gróf elhagyja az olvasást, megígérvén 
egyszersmind, hogy majd később folytatja, - a gyermek kezébe vette a könyvet, és 
kérdé: 
- Sok van még benne bácsi? 
- Nagyon sok, édes fiam, - eltart egész estig. 
- Aztán van még több ilyen könyve is? 
- Van fiam, csak győzzük átolvasni. 
- Hol kapta bácsi azokat a könyveket? 
- Vettem őket, s egy nagy szekrényben tartom. 
- ejnye bácsi, ha én nagy leszek, nekem lesz ám nagy szekrényem, mind tele lesz 
könyvvel! - mondja a fiú kitüzesült képpel, éppen midőn András belépett, de azért 
csak folytatá: aztán akkor reggeltől estig olvasom azokat a könyveket. 
- Úrfi! - szólamlik meg András, - ezt meg ne mondja a bácsinak, ha hazajő; mert ha 
megmondja, jobb lett volna ám, hogy a lelke kiment volna a lábán. 
- Miért? - kérdi a gróf a szomszéd szobából, hova aztán András is belépett előbb a 
méltóságos grófnénak kezét csókolván meg, és hogy a “respektus” egészen meglegyen, még a lábát is megsikálta a padlón. 
- Persze, hogy miért? azt kérdi méltóságos uram, - tűnődék András, s utóbb azt 
mondja: talán nem is illik, hogy ilyen magamféle cselédember így beszédbe álljon a 
méltóságos úrral. 
- Sohase húzódozzék András, mindketten magyar emberek 
vagyunk... 
- Megálljon méltóságos uram - kapott a szóba András - nagy szó, amit méltóságos 
uram most kimondott, hadd nyugszom meg egy kicsit. 
- Talán csak nem hiszi András? - kérdi a gróf megindulva, látván, hogy a 
becsületes hajdú oly nagy lélegzetet vőn. 
- Az volna a legkisebb baj, méltóságos uram, ha én nem hinném, legfölebb is egy 
ember volnék egy magam. 
- De nem akarom, hogy egyetlen ember is mást higgyen. 
- No pedig van egy, aki mást hisz, - bocsásson meg neki a jó isten, - az pedig ami 
nagyságos urunk. 
- Mondta ezt András? 
- Bár ne mondta volna! - fohászkodék egyet András, - nagyon is mondta. 
- Tán rosszul hallotta, András? 
- Csak én hallottam jól, hisz úgy tudom, mintha ma állna az udvaron, mikor 
méltóságos uram, a mi szerencsétlen ifjú urunkkal... (Itt megállt egy kissé az 
öreg, s mikor már kinyugodott, mi alatt a gróf szíve is megfájdult, aztán mondja) 
mikor a mi öreg nagyságos urunkkal a sok könyv miatt úgy adták-vették egymás közt 
a szót... 
- Emlékszem, - igen, emlékszem! - szól közbe a gróf. 
- ...Nohát akkor volt az méltóságos uram, hogy én az urak háta mögött álltam, már 
mint az a cselédhez illik, - hát akkor, hogy az öregúr úgy fölvette a szót, 
hangosan mondá, még pedig ugyancsak hangosan: Ez az ember nem 
magyar ember! 
- Azt mondá? - kérdi a gróf elhalaványodva. 
- Szóról-szóra; de még azt is mondá már egészen hozzám fordulva: Hallja kend! Megtelt a rovás! és én, méltóságos uram, fölróttam a 
harmadik rovást. 
- A harmadikat? 
Persze, hogy a harmadikat - mondja András, - de hisz miért nem vette a szájába azt 
a pipát, csak egy kicsit is, - meg mért nem ivott egy-két csöppöt az urak 
egészségére abból a borból, méltóságos uram, mikor látta, hogy a mi urunk úgy 
erőlteti? 
- Amit egyszer nem teszek, máskor sem teszem, édes András - mondja a gróf. 
- Hiszen méltóságos uram, - tudom én, hogy a jóravaló magyar ember így tesz; de ha már az öregnek ilyen a bogara! - aztán, 
aztán, méltóságos uram, az ördögnek is kell olykor gyertyát 
gyújtani, - úgy-e, hogy ez is magyarul van 
mondva? 
- Mindenesetre! - hagyá helybe a gróf. 
- Nohát lássa a méltóságos, - hogy olykor a gödrös utat közletni 
kell. Aztán az a mi jó urunk nem enged el semmit, 
kivált az ifjabb uraknak; mert mondja, hogy nagyon kivedlenek a magyar szokásból, 
- ezért kapott méltóságos uram három rovást, - és ezért mondja ő, - hogy nem magyar ember! 
- Becsületes ember! - mondja lelkesülten a gróf - mire 
András csodálkozni kezdett és mindjárt mondja is: 
- Méltóságos uram, engedelmet kérek, még odább is tart ám a dolog. 
- Nos? 
- Az a baja a dolognak, megtisztelem méltóságodat, hogy mikor az úrfi még élt, 
szerette volna az öregúr, hogy ehen e, a méltóságos grófnét vette volna el; - de 
ha már az nem lehetne, legalább megígértette a nagyságos asszonnyal a nagy pörnek 
fejében, hogy a kisasszonyt csak kipróbált magyar embernek 
adja , vagy agyonpörli. 
- Lehetetlen! - mondja a gróf megindulva. 
- Én megmondtam mindent! - mondja András. 
- Még nem, András, azt mondja meg, amit először kérdeztem, hogy e gyermeknek miért 
nem szabad könyvet említeni? 
- Amiért méltóságos uram a harmadik rovást kapta. 
- S engem elkárhoztatott, miattam pedig napamat és nőmet! 
A végszónál megnyílt az ajtó, az öregasszony hozta a “kurrenst” , és átadá a grófnak elolvasás végett, mit az rögtön el is 
olvasott. 
- Kedves fiam, - kezdi a nagyságos asszony - ennek eleje is van. 
- Mindent tudok már kedves anyám, - mondja a gróf, magához ölelvén az 
asszonyt. 
- Tehát mi lesz az elveszett pörből? 
- Ha meglelik, pörölni fognak, - kedves anyám, - hanem nekem egyéb teendőm van, 
mint a pör. 
- S az nem nyugtalanítja édes fiamat? 
- A világért sem, - kedves jó anyám, én tudok szegény is lenni, - hanem ennek a 
becsületes jó öregnek, kinek még a gyöngesége is - erkölccsé válik, meg kell mutatnom, hogy én is vagyok olyan igaz magyar 
ember, mint ő. 
- Méltóságos uram! - mondja András neki derülve, - csak most hallaná a mi 
nagyságos urunk úgy kulcslyukon által. 
- Nos mit csinálna akkor? 
- Nem az csinálna, méltóságos gróf, hanem én, - tűzbe vetném a rovást. 
- De mit mondana az öreg? 
- Csak azt, hogy: hallja kend, András, azt a pört is vesse kend utána a tűzbe. 
- Bár mondaná! - sóhajt fel az asszony. 
- De mondja ám! - erősíté András, - hogyne mondaná, hisz az a nyavalyája, hogy 
hirtelen haragszik, s attól gyógyul meg, ha megint megbékélhet. 
A gyermek ezalatt békételenkedni kezdett s a gróf leült az ágy mellé, hogy megint 
fölolvasson neki, mit az esenkedve várt már, - de Andrásnak még volt valami 
mondani valója: 
- Méltóságos uram, - súgja az öreg,... - A mi urunk ebből a fiúból maga akar ám 
valamit faragni, hanem attól félek, hogy nagyon szegletesre hagyja. 
- Attól nem félek, - véli a gróf; - hanem vagy kitagadja, vagy vele együtt 
olvas. 
Nem folytathatták tovább a beszédet, mert a bíró bekopogtatott a szomszéd szobába, 
hol a nagyságos asszony neki nyújtá a kurrenst. 
- Rajta van az írás? - könyörgöm átossággal. 
- Magam írtam rá, - válaszol az asszonyság - nézze bíró úr, itt van a “kapta” itt meg a “küldte” . 
A kutyák nem ugattak, mikor Baltaynak udvarára befordult egy négylovas hintó; 
tehát András még a szomszéd udvaron kitalálta, hogy a nagyságos úr jött meg. 
A gyermeket éppen ma akarták hazahozni, de már késő; mert az öreg most oldózkodik 
ki a sok mindenféle ruhából, körülnéz, egy gubancos ebet, mely lába alá 
heveredett, oldalba rúg, mire az kínosan vonítva ment el a kazalok közé; - egy 
borzas szolgálónak megígérte, hogy megfésüli, ha a csibék váluját a kapuban 
felejti; a lármás főzőnét figyelmezteti, hogy a szapora beszédben elharapja 
nyelvét; a mindenes pedig nagy csodálkozásában a száját is nyitva feledte, meg az 
ólat is, és a kis malacok szétfutottak, amiért rákiált Baltay, hogy az ólajtót is 
csukja be, meg a száját is, mert még soká lesz, míg a malacpecsenyére kerül a 
sor! 
Ilyen apró kis zsörtölődés után megindult a kastély emeletébe, de visszásan 
tetszék neki, hogy sem Andrást, sem a fiút nem látta, a többi pedig oly bámész, 
mintha mind ecetes lencsét evett volna, mióta ő Keszthelyen volt. 
Midőn a szobaajtóhoz ért, az őt követő cselédhez mintegy hátraszólva mondja: 
- Hát András hol van? 
- Itt vagyok, - mondja András már fölérve, - és köszöntve a nagyságos urat, 
elmondván a “hála istent” ,meg a friss 
egészséget , meg hogy ha isten ő nagyságát az 
árnyékvilágból elszólítaná... 
- Szólítsa ki kendet! - dörmögé az öreg, semmi kedve sem 
levén azon mennyei koronára , amit neki András a köszöntés 
végén még kívánni akart. 
András legkevésbé sem botránkozott meg a nagyságos úr közbeszólásán, hanem elmondá 
az egész köszöntést, s midőn a mennyei koronát kívánná, az öregúr záradékul 
mondja: 
- Legyen a kendé! - egyszersmind folytatá: hát a kisgyerek hol van? 
- Valahol... nem tudom,... kinn van...! - mondja András, nem akarván a dologgal 
kapustól berohanni, - egyszersmind végig nézé azt a fiatalembert, ki Baltayval 
jött, hanem eddig egy szót sem szólt, miből András mindjárt gyanítá, hogy ez nem 
vendégnek jött, tehát nem ez lesz a legnagyobb úr a háznál. 
- Na, András, - mondja az öreg, - itt hozom a tanító urat Imre mellé, - már 
mondtam neki, hogy a gyerek még gyenge... 
- Najsz, a bikát még nem üti földhöz, hanem azért a negyedik gombócnál még 
meglátja az ötödiket. 
- Jól van, jól - ellenkezik az öreg - hisz nem szárazdajkának hoztam a tanító 
urat, hogy a gyereket etesse, hanem hogy olykor-olykor fogja betűre, hanem meg ne 
unassa vele. 
- Attól ne féljen a tanító úr, hogy megunja, csak győzzön neki felelni; mert az a 
fiú még azt is megkérdi ám, hogy a szerdát mért tették elébe csütörtöknek. 
Baltay nem akarta tovább folytatni a beszédet, hanem utasítá, hogy a tanító úrnak 
melyik szobában adjon helyet, hova mindjárt el is vezette, maga pedig kiment az 
erkélyre, hogy a gyereket valahol meglássa... 
Hasztalan várta Baltay a fiút, s midőn Andrást meglátta, békételenkedve kérdi: 
- Hol lehet az a gyerek, András? 
- Csak nem halt meg! - dörmögi András mintegy megnyugtatásul. 
- Mernék fogadni, hogy kend megint a tanítóhoz küldte azt az gyereket. 
- Bár ott volna! - véli András. 
- Hányszor nyergeltette meg kend neki azt a szamarat, mi? 
- Egyszer! 
- Ejnye, András, bizony fránya egy ember kend, aztán mégis megengedte kend 
egyszer? 
- Azt tartom elég volt neki egyszer is, - nem t’om mikor kéredzkedik rá 
másodszor. 
- Tudtam, mindjárt, hogy ezt mondja kend. 
- Ha olyan jól tud a nagyságos úr mindent, hát most mondja el a többit is. 
- Leesett a szamárról? 
- Bíz az úgy volt. 
- Kificamodott a gyereknek a lába? 
- Persze, hogy nem a szamáré ficamodott ki. 
- Most hát fekszik a gyerek? 
- Nojsz, még azért nem hal ám meg, de sánta sem lesz, - veté oda András nagyobb 
megnyugtatás végett, egyszersmind szemközt nézvén az úrral, hogy arcán a nyugalmat 
láttassa. 
- Persze, kendnek nem elég ennyi baj? 
- Ha csak az ő baja volna a baj, akár elő sem hoztam volna. 
- Hát ha baja nincs, mi lehetne nagyobb baj? 
- Az, hogy nem itthon esett le, hát nem is fekszik itthon. 
- Ez az a nagy baj? - mondja nyugalommal az úr, - adja kend ide a nádpálcámat. 
- Minek? - kérdi egy állóhelyből a hajdú. 
- Minek?... hát megnézem azt a gyereket, ahol van, - menjen kend szaporán. 
- Azért akar meg se mozduljak, úgyis tudom, hogy nem megy oda. 
- Talán a szomszédban van? - kérdé kínos gyanítással. 
- Eltalálta nagyságos úr, mert a szamarat megriaszták a kutyák, aztán beszaladt a 
szomszéd udvarra, onnét a kertbe, ott leejtette az úrfit, az a lábát ficamította 
ki, a gróf úr meg a méltóságos asszony maguk fölvitték, orvost hivattak, a lábát 
helyretették, - most már semmi baja, - mondja András jó hirtelen elmondván 
mindent, hogy az úr szóba ne kaphasson, azután befejezvén a beszédet, azt mondja: 
- eddig van! 
Az úr hihetőleg megértett mindent, mert nem ismételteté a dolgot, András nem 
talált több mondanivalót; tehát maradt egy nagy hézag a beszélgetésben, András 
hátratette kezeit s úgy billegtette, s olyanforma várakozásban volt, mint az inas, 
mikor eltörött kezében a lábas és nem tudja, hogy összeszidják-e csak, vagy egyéb 
is következik? 
- Hát ezt is megadta érnem az isten! - sóhajt föl Baltay egész fájdalommal. András 
pedig állást változtatott; mert látta, hogy felhős ugyan az ég, de még sem üt 
le. 
- Már most mi lesz abból a szegény gyerekből? - kérdi nagy bánattal az úr 
Andrást. 
- Az lesz, hogy még ma meghozzuk, harmad, vagy negyed napra fölkél, két hét alatt 
pedig fölülhet a szamárra, ha nagyságos úr azt akarja, hogy máskor meg majd a 
nyakát törje ki. 
- Nem elég volt, hogy egy öcsémet már elemésztették? - szólt indulattal az úr. 
- Nagyságos uram, - ha már valamit gondol, legalább ne mondja nekem, az isten 
áldja meg; mert tudja, hogy én néha neki bolondulok, aztán a magam esze után 
megyek, - akkor pedig nem tudom, mikor jövök vissza. 
- Nohát nem szólok, - mondja Baltay - hanem bocsásson meg az isten, ha mondom, 
hogy ez az egyik lemaradhatott volna rólam. 
- Bizony még megríkatja magát nagyságos uram, - tréfálódzék András egész 
szokatlanul, - a fiúnak semmi baja, s ami kis hús levedlett róla, majd fölszedi, 
ha fölkelhet. 
- Hát gondját viselte kend? 
- Volt annak jobb dajkája mint én, - az öreg nagyságos asszony, meg a grófné, meg 
a gróf úr ő méltósága, - pedig volt ám vele vesződség; mert míg a lábát helyre 
rántották, nem állta ám meg ordítás nélkül, pedig ilyenkor a maga gyerekét is 
szívesen kilökné az ember, hát még a másét! 
- Látta kend? 
- Mind a két szememmel, nagyságos uram, - mondja András neki tüzesedve, 
egyszersmind kifelé menvén azon szándékkal, hogy átmegy a gyerekért, - hanem még 
volt valami mondani valója, mit el is mondott: elhiheti a nagyságos úr, hogy egy 
párszor félre kellett mennem, hogy ne lássék meg, midőn a könyűt kitörlöm 
szememből; aztán - mondja némi szemrehányással - ilyenkor 
eszembe jutott ám, hogy ennek az embernek én faragtam meg a rovást. 
András kiment, Baltayt nagyon meghatá a néhány szó, és gondolkozóba esett. Most 
már nem a fiúnak sorsán aggódott, hanem a múltakat össze-visszahányván, ámbár 
szerencsétlen öccsének megmagyarázatlan kimúlása szüntelen gondolatai közé 
tolakodék, valamint arra is kínosan gondolt, hogy akárkinek egyetlenegy vétket 
elengedjen abból, hogy a jó régit levetkőzze a mostani puhaságért, - mégis kezdi 
belátni, hogy nem közönséges ember lehet az, ki gyöngéden bírja ápolni ugyanazt, 
ki neki okvetlenül rövidséget okoz. 
- Na, nem bánom, - mondja magában, - egy bolondját elengedem! - s ezzel elment 
azon szobába, hol András a rovásokat tartja és hosszú keresgélés után megtalálván, 
a legelső vonást megnézte. 
- Tudom, - beszéli önmagának, - ezt a pipáért kapta! Na, Festetics sem dohányzik, 
azért mégis ember a talpán, - bár sok vadat csinál, - de jó szándékból; legyen 
meg, ennek ezt elengedem; - mondja tovább, lefaragván az egyik vonást, - hanem 
kettő még fönnmarad; azért, hogy még olyan nagy emberek egészségére sem iszik egy 
csöpp bort, mint Batthyányi meg Festetics, - aztán egy könyvért még az apja 
kardját is elcseréli. 
Mire készen volt a lefaragással, hallotta, hogy a fiút hozzák, tehát ölelésére 
sietett, s látván, hogy a fiú vidám, fájdalma nincs, - Baltay a gyermek ágyához 
ült és késő estig enyelgett vele, s elképzelé azt a boldogságot, hogy e fiú méltó 
lesz azon örökségre, mit ő hagyand neki. 
Míg Baltay a gyermekkel enyelgett, András addig a tanító urat hordozta meg a 
házban, és hamarjában megösmertette a házi körülményekkel, hogy tudja magát mihez 
alkalmazni, - mit annál szívesebben cselekedett András, mert látta, hogy az ifjú 
nem tartja fönn az orrát, hanem megtalálja azt a szót, mit minden ember 
legkönnyebben megért. 
- Ifjúuram! - mondja beszéd közben András, - tudja-e azt, mekkora lehet egy 
dominium? 
- Azt tudom, hogy sok falu belefér. 
- Úgy-e?... hát még kettőbe? 
- Abba még több fér, András. 
- Kivált, ha akkora, mint a mi urunké!... azért ifiúr, a lelkére adom ám, hogy ne 
maradjon a korpa a gyerek fejében, hanem rázza tele tudománnyal, ne kímélje a 
szót. 
- De mikor úgy félti a nagyságos úr! 
- Mit tud ahhoz a nagyságos úr, - ő gazdag, azt gondolja kevesebb is elég, - 
hanem, uram, a nagyságos úr a toronyból nézi a világot, onnét persze az egész 
világ kicsiny, egy-egy ember akkora, mint egy macska, - hanem, ifjú uram, alulról 
fölfelé jobban meglátszik, milyen nagy már csak a torony is. Erre tanítsa az 
úrfit, hogy ő is legalulról kezdi. 
- Emberré tesszük András, - lelkemre fogadom! 
- András odanyújtá kemény tenyerét, és a tanító markába csapott egyet, mintha a 
legnagyobb dolgon alkudtak volna meg, s egy darabig némán a szemébe nézett, mintha 
a képén keresné a jóváhagyást, s midőn így is meggyőződött, egy isten áldásával 
magára hagyta a tanító urat, s elment néhány szobán keresztül a maga szobája 
felé. 
Mielőtt odaérne, egyik szobában megállt, gondolkozott, mintha e nagy háznak gondja 
örökségképpen maradt volna reá, minthogy ő azt oly híven teljesíté, - de volt 
ebben a megcsontosodott hűségben egy oly érzelem, mely vérvegyületében az igaztalanságot nem tűrte meg, s minthogy ő maga érdemetlenül 
egyetlen falatot nem tett a szájába, a hasonlót mástól is megvárta. 
Némileg megnyugtatá magát a ma történtekre nézve, s odább indult, hogy kis 
szobájában megtalálja még a mai napra való dolgot, s még csak egy szobán kelle 
átmenni, azon tudniillik, melyben a rovások álltak. 
Már az ő szeme megszokta a körülnézést; és rögtön észrevette, hogy a padlón valami 
forgácsféle hulladék van, fölvette, - aztán gyanítólag a rovások között keresgélt, 
és csakugyan megtalálta a rovást, melyről az öreg előbb egy rovást lefaragott. 
Az öreg az ablak világosságához tartá a jól ösmert rovást, s azt mondja: 
- Egyet már lefaragott, megmondtam én ezt neki előre; megérem, 
hogy még a többit is maga faragja le. 
Nehéz időket mért Isten e nemzetre; de ha rá nem mérte volna, mai napig sem 
tudnánk, mennyit bírhatunk el. 
Az ingatag nád fölött elröpül a vihar, - minden erejével akar megbirkózni az erős 
tölgyerdővel, - mit vesződjék a náddal, hisz a hitvány jószág alig egy év alatt 
magától lerothad, - míg a büszke tölgy század óta áll már, s élő tanúja önmagának, 
hogy annyi küzdelem után lett oly erős, hogy erősebb, mint egy századdal 
előbb. 
Megkívánta az elemek csatáját az ember, - odahagyá a családi tűzhelyt, hogy 
fölkeressen egy másik embert, ki szintén csak azt keresi, hogy vagy őt üsse agyon 
valaki, vagy ő üssön agyon mást. 
Égnek a tábortüzek a Lajta partján, a lovak nyergelten falják a zabot, mit a gazda 
köpönyegszárban vetett eléjök, s a virgonc legények pipaszó mellett verik azt az 
ellenséget, mit a szójárás unalomnak nevez. 
A fölkelő sereget megállította a Lajta, idáig szól el az ország törvénye, s a 
víznek túlpartján ha meghallják is, de meg nem értik, és nem is engedelmeskednének 
neki, - ott már nem laknak magyarok. 
Tehát mit akar e sereg? kérdezék százezren, - mit lesik az országszélen azt az 
ellenséget, ki már száz mérfölddel előbb ellenségnek mondja magát? S miért bevárni 
a sáskát saját földünkön, mikor azt már jóval előbb másén is 
agyoncsapkodhatnánk? 
A francia sasok sebesen röpültek, a stájer hegyeken már rég átszárnyaltak, a 
diplomáciának sima szavait elnyelé az ágyúk torka, s e rohamteljes árnak olyan 
gátat kelle vetni, mely, ha kell előbbre megy s ha kell mozdulatlan fallá válik, - 
ezt az eleven kerítést pedig emberekből szokták összealakítani. 
Mielőtt a francia sereg megérintené a magyar határokat, a lajtai táborban 
fegyverben állt a magyar nemesség; de a Lajtánál áthághatatlanabb lőn az országos 
törvény, mely szerint a nemesség csak az ország védelmére állott föl; s a 
parancsnokokban elfogyott a lélegzet, mert senki sem kívánt vállalkozni első arra, 
hogy a Lajtát áthágván, maga után a megszegett törvényen hagyjon nyomot. 
Míg a főbb tisztek a ponyvasátorokban tanácskoztak, addig a legénység gondtalanul 
kötődött egymással az őrtüzek előtt, melyek egyikénél, a legvilágosabb lángnál 
éppen a legfeketébb arcot látjuk meg. 
A fölkelő seregnek jó része fogadottakból szaporodván föl, e többi közé egy 
keserves cigány is vetődött, éppen az, kit az ozorai korcsmában láttunk, ki az 
otthoni nyomorúságot háromszáz forintért hagyta el, szegődségképpen fölfogadván, 
hogy ő is elmegyen a lajtai táborig. 
- Na, cigány, hogy adtad el a bőrödet? – kérdi Holvagy Pista, kit azért adtak a 
sok újonc közé, hogy amint lehet, legrövidebb idő előtt egymás mellé taszigáljon 
lovat és embert, s ki egyszersmind azt is megmagyarázta, hogy az ágyúgolyó, akit 
egyszer elér, annak sohasem lesz derékfájása. 
Addig-addig beszélt Pista mindenféle háború-darabot, hogy a cigány már egy szálig 
mindent elhitt, még azt is, mit az nem is mondott; hanem úgy megutálta a háborút, 
hogy amint ő háromszáz forintot kapott azért, hogy idejött; azonképpen adna ő most 
hatszáz forintot, és csak annyiban múlt, hogy nem adott, hogy midőn dolmányt és 
csákót összekeresett, még a háromszáz forintból sem volt már több öt bankó 
garasnál, már pedig ehhez még igen messzire esik a hatszáz forint. 
- No, cigány, hogy adtad el a bőrödet? - kérdi tőle Pista. 
- Bár eladtam volna! - feleli a cigány - most majd csak magam is könnyebben 
meghúzódnám benne! 
- Ne búsulj, cigány, - vigasztalja a másik - ahol szűk lesz, majd bővít rajta 
valami éles kardú saséros (chausseur.) 
A cigány végtől végig megborsózott, minek aztán éppen az a kellemetlen következése 
lőn, hogy még szűkebb lőn a bőr; mert ami kis üres hely maradt talán egy-két jó 
falatnak, hogy az kipótolja zsiradékkal azt, mi eddig a fekete kenyértől mindig 
megvedlett, - mondom azon üres helyet beülte a félelem, s a cigányt oly 
nemeslelkűség szállta meg, hogy ha jó módjával megtehetné, még a bőréből is 
szívesen kiugranék, ha valaki éppen belekívánkoznék. 
Míg a cigány így kínlódott, a Lajtának túlpartján eső faluban éppen szemközt nyolc 
ágyú helyezkedék el, még pedig olyan furcsán, hogy valamennyinek torka átnézett a 
lajtai táborra, s az egyiknek nyílása úgy a cigánynak irányába esett, mintha csak 
madzaggal mérte volna ki valaki. 
- Minek azs azs ágyú? - szólal meg a megrémült cigány. 
- Majd meghallod, ha megszólítják. - Mondja neki Pista. 
- Ezs a mi ágyúnk? - véli ismét a cigány - azst is mivelünk állítják semközt? 
- De már azt csak a hátad mögé állítják - jegyzi meg amaz - hogy hátra ne 
fuss. 
- Na úgy se baj, - mondja a cigány - ha a túlsó ágyúk hátunk mögött akarnak 
maradni, úgy hazsafelé majd csak elmenyünk golyóbics nélkül is. 
- Nem addig van az, - mert nem hogy hazamennénk, hanem átmegyünk a Lajtán, s ha 
nem mész, cigány, hát majd utánad küldenek egy-pár golyót vendéghívónak. 
- Mit is mondott kend? - kérdi a cigány foghegyről. 
- Azt, hogy átmegyünk a Lajtán. 
- Ott van azs ellensíg? 
- Majd csak ráakadunk, ha itt nem hát máshol? 
- Dejs azs irgalmát, - kiált fel a cigány, - nem addig van azs, - ha azs azs 
ellensíg a mi ellensígünk akar lenni, hát ne kerestesse magát, hanem gyijjen maga; 
én ugyan nem megyek utána. 
- Majd csak oda mész te is cigány, ahova a többi! 
- Ha a tebbi elmegy is, én itt maradok, őrzsöm a hazsának határát, én ezsírt 
segődtem be. 
- Nem kérdezik azt tőled, cigány! 
- Azst elhisem, - kiált föl a cigány, - de én megkérdeztem ám, mikor a foglalót 
adták, hogy meddig megyünk? - s engem csak a Lajtáig fogadtak; azsírt, ha azs 
ellensíg gyinni akar, hát gyíjjen ide; de ín egy lépést sem megyek odább! 
A párbeszédet trombitaszó szakasztá meg; s mi tegyünk egy fordulót a legközelebbi 
sátorig, melyben herceg Batthyányi Lajos, a fölkelő sereg ezredese tanyázik, s a 
sátorban két főrangú bécsi úr tanácskozásra jelent meg nála. 
A ponyvasátor belseje csak annyi kényelmet adott, hogy a tanyázók szemei elől 
némileg elvonulhatának, s a két bécsi úr kényelmesen tanácskozhaték a 
herceggel. 
Nem kell mondanunk, hogy a birodalomba betört ellenség ellenébe többé nem használt 
egyéb, mint egy új hadsereg, mely a hátrálót megtámasztani bírja; s e hadsereget, 
majdnem úgy kelle a földből előteremteni. 
Azonban mielőtt e végső eszközhöz nyúlnának, azt is meg kelle tudni, hogy volna-e 
még a föld hátán is ember, és volna-e kedve háborúba menni? 
Ezen kísérletnek eredménye lőn az 1796-iki fölkelés az ország védelmére, de, - 
mint jól tudjuk, - a francia sereg irányában az országnak határa éppen a Lajtánál 
végződik, s ha mi az országot csak ott akarjuk megvédni, a francia sereget a 
Lajtáig kellene ereszteni. 
- Herceg! - mondja az egyik bécsi a hercegnek, - a francia sereg előtt magyar 
katonák is állnak, - kérdem önt, a francia akkor leszen-e csak ellensége a 
hazának, melynek földjén most állunk, vagy mindenütt, hol magyaroknak vérét 
ontják? 
- Mindenütt ellenség! - mondja a herceg némileg fölemelvén jobbját, mintha a 
lelkesülés mondatná vele a szót. 
- Annál jobb! - kiált a másik, - mi akadályozza a fölkelő sereget, hogy a Lajtát 
azonnal átlépje? 
- A törvény! - válaszol a herceg. 
- És e törvény megmenti a hazát, herceg? 
- Nem! - volt az újabb válasz, s aztán folytatá, - de midőn alkottuk, azon hitben 
voltunk. 
- Jó, édes hercegem, az ön belátása elég, - ön egyike a felsőház legtekintélyesebb 
tagjainak, uradalmaknak ura, a fölkelő sereg ezredese, - példáját mindenki követi, 
vezesse ön át a sereget, hogy hazájával a birodalmat is megmenteni segélje. 
- Parancsuk van önöknek? - kérdi kemény hangon a herceg. 
- Küldetésünk célja nem parancs, hanem értekezés. 
- Jó, - válaszol a herceg, - úgy a vád egyedül rám esik, - magyarok csinálták e 
törvényt, ha kell, inkább szegje meg a magyar maga, mintsem mást kelljen vádolnia 
ezért; tehát holnap hajnalban a fölkelő sereget átviszem a Lajtán; isten 
önökkel. 
A két küldött néhány másodpercig meghatottan állt a herceg előtt, - érezék, hogy 
nagyszerű pillanatot élnek, mely pillanatnak föl kell jegyezve lenni a sors 
könyvében, hogy midőn a kölcsönös számvetésben elhibáznák a számot, tudja meg 
mindenik, hol kell azt újra kezdeni. 
Mind a három némán állt meg egy helyben, mintha eleven szobrai volnának egy olyan 
vállalkozásnak, mely csak azért oly drága, mert ára nincsen, - s ha e példa nem 
volna, mindegyiknek sajnálnia kellene. 
Egyedül maradt a herceg. Ekkor az oldalfüggöny szétvált, s egy férfit látunk 
kilépni sötét öltönyben és holt halaványan. 
- György! - szólítja meg a herceg gróf Festetics Györgyöt, kit szívfájdalma nem 
bírt otthon tartani keszthelyi magányában, s a legnagyobb óvatossággal bár, de 
mindenütt a herceg kíséretében volt, s éppen így tanúja lőn az egész 
beszélgetésnek. 
- György! 
- ismétli a herceg, - nem tudom, miként ítélsz 
cselekedetemről; - de inkább magam töröm meg a legszentebb törvényt, melynek 
engedelmességgel tartoznám, - minthogy olyan óra jöjjön, melyben azt más 
akadálynak tartván, magától ellökje. Így nem irtózom bevallani, hogy én törvényszegő vagyok; de azért a törvény mégis szent marad, 
és ha kell, hoznak helyette mást. 
- Helyedben milliószor is azt tenném! - feleli Festetics. 
- Barátom, Krisztus isten fia volt, s anyja mégis megsiratta, mikor dicsősége 
helyén, a keresztfán látta. 
- Azt hiszed, áldozat leszek? 
- Lehetsz barátom, - de én is szívesen lennek, - mert 
könnyebben viselném azt a terhet, mi az áldozaté, mint azt, melyet annak kell 
elviselnie, ki nagy lelkednek tanúja lőn, de bizonysága be 
nem számoltatik. 
- Nyugodjunk meg, barátom, - veszély ideje van, hol áldozatok kívántatnak, hol azonban az áldozatot 
mind a két fél megsajnálja, mert tudja, hogy ez áldozat tudta, hogy egy 
szerencsétlen pillanatban áldozattá válhatik, - és higgy nekem, erre a célra egy 
Batthyányi csak olyan jó, mint akárki más. 
- Igazad van, - mondja a gróf, - csak azt a gyanúsítást viselhesd el, mit egy pár 
gyarló hazánkfia utánad talál szórni. 
- Mindegy, ezt is el fogom tűrni. - Egyébiránt, - veti közbe a herceg, önérzettel 
egyenesedvén föl, - családom története nyolcszáz éves, tehát egy idős a magyar 
történettel, - az én nevem herceg Batthyányi Lajos , - ám 
hirdessék, hogy én áruló vagyok! 
- Nagy ember! - mondja a gróf, átkarolván a herceget, - hadd állok melléd, - hogy 
árnyékoldalad én legyek. 
A hadosztály minden alsóbb parancsnokával tudatá a herceg a dolgot, s egytől egyig 
megnyugvának a parancsolatban, mely a herceg szájából a katonai szigor 
kérlelhetlen hangján mondaték ki, és mindenkiben azt a tudatot ébreszté föl, hogy 
e parancsolatnak csak engedelmeskedni kell. 
A Lajtának túloldalán volt egy német falu, melynek a vízre dűlő partján levő 
dombon emelkedék a postaház, előtte pedig egy üteg ágyú volt lemozdonyozva, 
mellette égő kanóccal állván a tüzérek, kik semmiről sem értesültek, csak 
gyaníták, hogy hiában nem gyújtatták meg velük a kanócokat. 
Ugyanazon éjen még minden ember előtt felolvastaték a napi parancs, mely 
következőképen szólott: 
“Amely ezred a harmadik parancsszó után sem mozdulna meg az 
átmenetre, a postaház előtt levő ütegnek parancsa van az ezredre lőni.” 
Mire megvirradt, a legénység készülten várá a parancsszót; de a hadtest-parancsnok 
nem hagyá el a sátort, melynek belsejét nyughatatlanul járta össze-vissza, pedig 
egész éjen át nem aludt. 
Az izgalom átjárta idegzetét, - megérzé a rendkívüli vállalkozás súlyát, s néhány 
órára volt szüksége, míg a test, úgyszólván, megadja magát a lélekerőnek, hogy 
elérje azt a nyugalmat, ami a munkához okvetlenül szükséges. 
Még néhányszor körüljárta a sátornak belsejét; múltját számolá el magának, mintha 
végórájára menne, és vallomást kellene tennie cselekedeteiről. 
Megállt... Fiai jutának eszébe. 
Nem! nem! a fának oly sok ága van, mely törzséből hajlik ki, - s oly sok az a 
gyökér, melyeken helyéhez kapaszkodik, - s mindtől elszakadni nagy erőszakba 
kerül. 
A szív dobbanása hangosabb lőn, mintha a lélek ott szólamlanék meg a lüktetésben, 
és az ember emlékezetéhez kérdést tenne, hogy a válság órájában a kockán fiai 
sorsát nem lökte-e el? Szíve melegéből szétterült a vér két orcáján, s 
önkéntelenül szívéhez kapott, mintha féltené, hogy e kötelék tán mégis 
megtágulhatna? 
- Nem! - riadt föl saját lelkének nyomása alól, - a fiúknak mindig elég 
szerencséjük, ha apjuknak tetteit láthatják - s tudják mit kell maguknak tenniük, 
hogy kevéssé gyarlóbbak és sokkal nagyobbak legyenek mint apjuk! 
Ezen megnyugodván, jobbágyaira gondolt, mintha tán azok is fiai volnának, s a 
végső órának megszámolt perceiből osztályrészüket kikérni nekik is joguk 
volna. 
Gyarló élet, melynek végperce csak oly közönséges, mint az fogadó, melybe pihenés 
végett szálltunk, s mielőtt távozni engednének a nyitott kapun, számlájával áll 
elő a fogadós: íme, meddig kísér el a földi kötelék, és annak hány szála húzódik 
meg, hogy visszatartson bennünket a földre. 
Végighaladt emlékezetével azon a néhány ezer arcon, melyről a bánatot annyiszor 
letörlé, s kiknek emlékezetében máig is szeretetben maradt meg azon időből, mikor a magyar mágnástól csak koldulni lehetett. 
Még ez érzelemmel is meg kelle küzdenie, s a küzdelem eredménye meghozá azon 
vigasztalást, mit az élet igazolt: “Mit aggódom, hisz itt van 
fiam, Fülöp!” - mondja sebesen lépve ki a sátorból, s néhány perc alatt 
nyergében ült oly szigorral arcán, mintha az irgalmat sohasem ismerte volna. 
Egy pillanatra áttekintett az ágyútelepre, de nem áll már a földön, melyen oly 
gyakran botlik az ember: alatta érzé a büszke mént, mely megússza vele a léget, s 
a szabad folyam megdagasztja a kebelt, hogy a csatavágy élve után kéredzkedik az 
ösztön, míg a hideg észnek egy ösztöne jelentkezik, a vasszigorúság. 
- Röpült a ló, - a sorokban átvillan a megható jelenet, s minden ló büszkébb lesz, 
mintha tudná, hogy a legelső lépésben a dicsőség útjára lép ki, - s midőn a 
legelső szó elhangzék a megindulásra, minden ló, úgyszólván, magától indult meg, - 
csakhogy nem is tartóztatták vissza a kantárt. 
Bódulat volt-e ez, vagy öntudat, mely a tegnap és azelőtt makacskodó népet a 
legelső szóra megindítá? - nem kérdezzük. A herceg a hídfőhöz nyargalt, 
elléptetendő saját ezredét. 
Az első sorban látjuk a cigányt, kinek arca most nem azért legfeltűnőbb, mert tán 
szokás szerint legfeketébb, hanem mivel szokatlanul - legfehérebb volt; s minthogy őt most már figyelemmel 
kísérjük, lássuk, mi történik vele. 
Egy éjszaka nem elég arra, hogy egy cigány úgy megvedlett légyen, mint az a lúd, 
melyről a tollat lemellesztették; - benne az igazságérzet csapott lármát, s ha már 
mondók, hogy maga is megadná a hatszázat, ha visszamehetne, akkor könnyen 
elhihetjük, hogy háromszázért csakugyan nem akar továbbmenni, mint ameddig a 
fogadott munkát elvállalta. 
Ne kérdezzük, mit csinálnak akkor, ha csakugyan itt volna az alkalom, hogy akadna 
elég francia, kik közöl a maga részét ő is kivághatná; most csak azt nézzük meg, 
miként áll meg a híd szélén, s éppen a herceggel szemközt megállva mondja: 
- Itt a Lajta! 
..................................................................................................................................................... 
Igen természetes, hogy a cigányért egymagáért nem fognak elsütni nyolc ágyút, de 
mielőtt az óvást; megtehetné, az utána tódulók átnyomták a hídon, ott pedig rögtön 
zár alá tették, jobban mint azt a lovat, mit a hetvenhetedik öreg apja legelőször 
elcsípett. 
Gondolt is ám valamit, olyat, a boldogtalan, hogy ha most lóvá változnék, és a 
réten künn legelne, aztán valamelyik a nemzetségből elugratna vele; de mit 
használ, ha a jó kívánság sem teljesedik mindig, s az ember valamint maga magát 
nem teheti, úgy mások sem akarják lóvá tenni. 
Rögtön megülték fölötte a törvényt, s minthogy idegen földön voltak és ellenség 
előtt, elővették azt a katonaorvosságot, mi arról is használ, ha valaki valamit 
tesz, de arról is, amit valaki nem tesz. Hasztalan tagadnók a dolgot, a 
boldogtalan cigány háromszázat kapott azért, hogy a Lajtáig elment, s íme, hogy a 
Lajtán átmenni nem akart, kerek számmal olyan kemény százat fog kapni, hogy maga 
sem adná háromszázért, de másnak sem kéne. 
Tévedés elkerülése végett megkérjük olvasóinkat, hogy az első háromszáz és utóbbi 
száz között méltóztassanak különbséget tenni, hogy az aprópénz nálunk pénzzel is adatik, meg mogyorófa pálcával is; és a cigány 
éppen az utóbbival lenne kifizetendő, anélkül, hogy nyugtatványt kérjenek 
tőle. 
Az ítélet kimondaték, s utolsó orvosságképpen csak annyi van hátra, hogy 
katonaszabály szerint két pajtás az ezredeshez könyörögni menjen. 
Holvagy Pistára esett a választás, - nem is késett, hogy illő módon megjelenjen az 
ezredes előtt. 
- Pajtásunkért jöttünk könyörögni, ezredes uram! 
- Mi a büntetés? 
- Száz bot, ezredes urunk - mondja mind a kettő. 
- Mi a mentség? 
- Hogy a boldogtalan más helyett állt be, s amint pajtásaink is tudják, csak a 
Lajtáig fogadták meg, s már most azt hitte, hogy neki van igazsága. 
- Ellenséget verni jöttünk, nem játszani! - mondja a herceg. - Itt nem lehet 
kiállni a sorból, s amely hézagon egy átfér, utána megyen a többi; tehát álljon ki 
a példa. 
- Ezredes urunk, - szólának a pajtások, - amint egyet ráütnek arra a cigányra, 
azonnal meghal, ezredes uram,... hát még száz bot alatt! 
- Sokalljátok? 
- Igen! 
- Álljátok ki helyette, ha sokalljátok! - mondja a herceg, ki akarván térni a 
dologból. 
- Jelentem alásan, - mondja Holvagy Pista kemény hangon, - egymagam kiállom! 
..................................................................................................................................................... 
A herceg megdöbbent a szónál, s nem akart útjába állni egy nemes érzületnek, hanem 
a kegyelem szavával ereszté el őket. 
Boldog isten, hol van az a mérték, mellyel a nagy emberek 
nagyságát megmérik? 
Milyen szerencse, hogy a teremtő kigondolta a halált, az emberek különben nem 
tudnák egymást agyon verni. 
* 
Ment a lajtai tábor, s maga után a folyammal együtt a nevet is elhagyá, s részben 
beolvadt azon tömegbe, mely a francia sereggel szemközt állt. 
Nem célunk a hadjárat megírása, - legfölebb azon néhány emberrel van dolgunk, 
kiket a sors idáig vezetett; tehát kísérjük őket nyomról-nyomra, hogy a fonál el 
ne szakadjon kezeink között. 
A szabadosok kis csapata rég küzd már az ellenség ellen, s bár mennyit fogyott 
számban, két emberünk még él, az egyik Holvagy Pista, a másik pedig Meddig Józsi, 
ki még a sorban is szomszédosa volt régi ellenségének, s a két ember még a 
legveszettebb ágyúzásban is ráért arra ügyelni, hogy valamivel hátrább ne 
maradjon, mint a másik; s éppen ezért mindenkor készen volt a legnyaktörőbb 
vállalkozásra. 
A hadiszerencse babérait a francia táborra hullatta, s az osztrák seregnek 
balszárnya roppant földterületen volt kénytelen elhúzódni a nagy test felé, hogy 
biztos állásban fogadhassa el a csatát; de míg e pontot elérnék, kemény kísérletek 
vártak az utóseregre. 
A hadtestparancsnok megállapodék egy hegyláncolat oldalában, s midőn az 
elővigyázati szabályok biztosságáról tökéletesen meggyőződék, a tiszteket 
tanácskozásra gyűjté össze, hogy a lankadó seregbe némi lelket öntsön. 
Elveszté alakját a tanács és bizalmas beszélgetéssé vált, hisz a lezsarolt nép még 
önvédelemért is csak egykedvűen tőn valamit, - és a hadtest közeledett azon 
ponthoz, midőn a katona nem azért nem engedelmeskedik, mert nem akar, hanem mivel 
nem tud. 
Egy meghajszolt tömeg volt ez, mely hátrált gyávaság, és megállt vitézség nélkül, 
- azaz végképpen elfáradt, s a hadtest-parancsnok keserűen kikelt ez elfásultság 
ellen, mely megáll, nem azért, hogy szuronyt ragadjon, hanem hogy agyonveresse 
magát. 
A tisztek kínos szégyennel hallák a panaszt s a tömeg szótalanul állt. 
- Legtöbb panaszom van a magyar ezredekre! - szólt utóbb harsányan a parancsnok, - 
őket kíméltem legjobban, midőn a hátráló seregben elől eresztém őket. 
- Kár volt! - mondja egy nagy homlokú fiatal tiszt elég hallhatólag. 
- Mi az? - kérdi a parancsnok, meghallván az észrevételt. 
- Kár volt őket elől ereszteni - mondja ismét a tiszt. 
- Miért? - kérdi amaz kemény hangon, mintha nem volna elkészülve e 
közbeszólásra. 
- Azt hiszik, ha már őket is dologtalan hagyják, nincs mit védelmezni. 
- És ha hátul hagynám őket, hadnagy uram? - kérdi a vezér. 
- Szívesebben menne visszafelé, ha verekedhetnék, legalább azt vélné, hogy az 
ellenséget ingyen nem ereszti maga után. 
- Ön a Vallis-ezredből való? 
- Igen! - válaszol katonai rövidséggel a tiszt. 
- Szolgált ön magyar ezredben? 
- Hisz magyar vagyok. 
- Hogy hívják önt? 
- Kisfaludy Sándor! - válaszol a kérdett, s a fővezér megelégedék ennyivel; reggel 
pedig egy magyar gyalogezred s két század huszár rendelteték az utócsapathoz, hogy 
az utánnyomuló ellenséget föltartóztassa. 
Midőn az elcserélés megtörténék, a hadtest parancsnoka maga mellé rendelé 
Kisfaludyt, hogy a sorokat megszemlélje, s nagy meglepetéssel látá, hogy az ezred 
lelkesült “éljen”-ekkel fogadja őt. 
- Miért kiabálnak? - kérdé Kisfaludyt, ki az ezred szárnyára léptet s a legelső 
embert kérdi: 
- Atyafi! de jó kedve van! 
- Legalább, uram, ha szaladni kell, hátra is üthet az ember. 
A parancsnok megelégedék a válasszal, s az utolsó csapathoz közeledék, megállván 
egy századparancsnok előtt, ki a nagy bajuszú huszárokat éppen 
rendbeállította. 
- Kapitány úr! - szólítja meg a szabadosok parancsnokát, - két emberre volna 
szükségem. 
- Várom a parancsot - mondja a tiszt katonai engedelmességgel. 
- De mindkettő bátor legyen. 
- Az valamennyi! - mondja nyugodtan a tiszt. 
- Tudom, - mondja a vezér elismeréssel, - de nekem a bátorságnál is több kell, - 
vakmerő embereket akarok. 
- Olyan is akad. 
- Állítsa ki őket, kapitány úr, hadd látom őket, - mondja a vezér némi 
megindulással, mint midőn félig tudja az ember, hogy két embert olyan helyre 
fognak állítani, hol hihetőleg agyon fogják lőni, s ez a fél bizonyosság még a 
legvitézebb katonában is szánalmat gerjeszt. 
Kiállott a két ember s mi ösmerőseinkkel szemközt állunk, mert a két vakmerő ember 
nem más, mint Holvagy Pista és Meddig Józsi, kik illő módon állnak meg a vezér 
előtt. 
- Kapitány úr, - mondja a vezér - e két ember hihetőleg meg fog halni. 
- Akkor meg fognak halni. 
- Mit gondol ön, megállnak-e addig, míg rájok kartácsolhat az ellenség? 
- Fejemmel állok jót; - mondja a kapitány. 
- Kapitány úr, ezt nem kívántam; és két emberért igen bajos jót állni! 
- Én pedig éppen csak együtt a kettőért állok jót. 
- Nem értem. 
- E két ember már régi ellenség, és nagyobb szégyene nem volna egyiknek, mintha a 
másik többre vállalkoznék; azért míg az egyik él, a másik el nem fut, azért a 
fejemmel állok jót. 
- Jól van, - mondja a parancsnok, s egyszersmind megbízá Kisfaludyt, hogy a két 
embert levezesse az országútra, mely egy erdőszárnyon húzódott keresztül s éppen 
az ellenség zömének ellenében állt. 
Az utat az erdőnyílás torkánál egy lovas magasságnyi tüskével zárták el, előtte 
két ágyút húztak ki, s a két huszárnak két oldalról kelle őrizni az elhagyott 
gépeket, melyek már ölni sem tudnak. 
Kisfaludy nagy megilletődéssel nézé a két embert, s minthogy Meddig Józsinak vad 
képe kevesebb részvétre gerjeszté, Holvagy Pistával kezde párbeszédet. 
- Földi, - mondja Pistának, - a kapitány kendtekért fejével állott jót. 
- Miattunk nem is fájdul meg! - mondja Pista. 
- Gyilkos jószág ám az a kartács! 
- Azt is ösmerjük, uram, - a közt is csak elkeveredtünk még eddig. 
- De hátha ma közelebb jő, mint máskor? 
- Már hisz ha éppen meg kell lenni, uram, attól sem hal meg az ember kétszer, 
hanem csak egyszer ! 
- Isten velünk, földi, - mondja Kisfaludy, - ha nem látnók 
többször egymást. 
- Dehogy nem, uram! 
- Azt véli? 
- Azt gondolnám, hogy vagy ezen, vagy a más világon egymásra találunk, aztán akkor 
szólítson meg hadnagy uram. 
- Okvetlenül! - mondja a tiszt, félretévén a katonai 
rangkülönbséget, - és kezet szorítván Pistával, - mondja: - Atyafi, tudja-e, hogy 
mit védelmeznek most? 
- A magunk becsületét, uram. 
- Meg egész Magyarországét! - mondja Kisfaludy. 
- No tiszt úr, azt izenem a kapitányomnak, hogy olybá tartsa, mintha a feje az 
édesanyja ölében heverne. 
Erre Kisfaludy megfordult, s a távozó csapatok után ment, melyeket az erdőség 
nyelt el, s melynek átjárásait éppen most vagdalák el az utászok. 
Kisfaludy még egyszer a fiúk után nézett s aztán végképp eltűnt, a két lovas pedig 
a tüskehalom melletti szűk nyíláson kiment, s az ágyúk mellett állt meg, nem 
kérdezvén, miért állíták őket ide: hanem mindenik ismételgeté magában, mi volt a 
parancsolat? Egyszersmind kinézett a tágasabb vidékre, honnét az ellenség zöme 
sajátszerű hullámzásban mozgott és közeledett, a széles országúton átcsapván 
hosszú láncolatban. 
- Meddig is maradunk itt? - kérdé Meddig Józsi, ki elég furfangos volt belátni 
veszélyes helyzetet, hanem most is azon törte fejét, hogy bár a másik megfutna az 
ágyúlövés előtt. 
- Majd ha kartácsolnak! - válaszolt Pista meglehetős dörmögéssel, azt gondolván, 
hogy a szabados bizonyosan nem bánná, ha előbb elfutnának, de csak maradjon itt ő 
kigyelme, minthogy Ozorára búcsúra úgy sem mehetnek most. 
Vigyázva jött a francia sereg, még pedig félhold formában, úgy, hogy a középtest 
érintse meg az erdőségeket, s itt-ott már lovas cirkáló jött lőkörbe s minthogy az 
útfőnél két ágyú csillámlott ki a reggeli napnál, hirtelen visszahúzódának, 
észrevévén előbb a két lovast is, melynek körvonalai a merev állásban nagy nehezen 
kidomborodának s így nem kételkedtek, hogy a többi is ott van. 
A csatárláncok összehúzódtak, az ágyúk előre mozdulának az útirányban, hogy állást 
vegyenek, s az egész vonalnak hossza megállapodni látszék. Végre a kifejlődések 
megtétettek s néhány ágyúlövés üdvözlé a két lovast, messze fölöttük vervén el a 
golyók, s így minden megháborodás nélkül maradtak egy helyben. 
- Adj egy pipa dohányt! - mondja Meddig Józsi. 
- Egy kis pálinkát ne adjak? - kérdi Holvagy Pista. 
- Magad is meginnád egy kis melegért ! - gúnyolódék 
amaz. 
- Ha talán fázol, - inkább tüzet rakok, - mondja Pista, leszállván s egy rakás 
fát, mely tábori tüzelőre volt összehalmozva, meggyújtván, aztán ismét felült a 
lóra, mely a fához kötve hallgatta az ágyúzást. 
Meddig Józsi látta, hogy a fiú nem akar megfutni s alig várta, hogy a 
kartácsozásra kerüljön a sor, hogy a pajtásnak vére meghidegüljön, s előbb 
megszaladjon. 
Egy pillanatra megszűnt a golyózás, az előttük álló üteg fölmozdonyozott és a 
kemény országúton merészen vágtatott előre, hogy az erdőből kihajtsa az ellent és 
erőszakolja az átmenetelt. 
Oly nagyszerű látvány, hogy megérdemlené, ha ötvenezer ember állna ki 
megbámulására, s íme csak kettőnek jutott e nagy látványt megcsodálhatnia, s e 
kettő is sokkal egykedvűbb, mint a mozdulatra figyeljen, hanem még most is azon 
tűnődik, miképp lehetne csúffá egyszer a másik. 
- Na béres, - meghalsz most! - kiáltá Meddig Józsi. 
- De nem mernél eltemetni senkit itt az árokban; - mondja Pista. 
- Te tán eltemetnél engem? 
- De még el is énekelnélek, hogy az anyád is ríva fakadna, ha meghallgatná. 
Az ágyúszó itt-ott belekapott a beszédbe, Meddig Józsi mindamellett hiában várta, 
hogy a béres megszaladjon, hanem midőn Pista közelében vágott el egy golyó s a ló 
megágaskodott alatta, gúnyolódva mondja: 
- Vigyázz béres, - ló van ám alattad, nem ökör. 
- Talán az a fejőstehén jámborabb? - kérdi viszont Pista, amannak szürke lovára 
célozva; de ugyanezen pillanatban fordult meg előttük az üteg oly közelgésre, hogy 
a kartácsolás ideje csakugyan itt van már. 
- Ahol a!... - mondja Meddig Józsi, meghúzván lova kantárát, - már lenn vannak az 
ágyúk! 
- Ne félj, lenn leszel te is mindjárt! - mondja Pista, megsarkantyúzván lovát, 
mely az izgalomban bódulni kezdett, s mire megállt, egy irtóztató roppanás vágott 
át a légen s a fák ágai recsegve szakadoztak le, a két ló pedig nagyot ágaskodva 
fordult vissza, minthogy előre nem ereszték, s a két ember tudta nélkül tevé e 
mozdulatot, de annyi nyugalommal, hogy a kantárszárát nem tágítá, és mint a 
dísztéren, apró lépésekkel menének el a kanyarodáson, hol több lövéstől már nem 
kelle tartaniok. 
- Nem futnál Józsi? - gúnyolódik Pista. 
- Jobb lesz, nézz arra a lóra, nem látod, hogy foly a vére? 
- Hogy a bűne verje meg, bizony eltalálta mégis - mondja Pista, a lovat 
körülnézvén, s midőn már egészen veszélyen kívül voltak, akkor kezdi saját magát 
összetapogatni és látja, hogy combja vérzik, de a másik is hasonlóképpen lábát 
kötözgeti. 
Midőn a kanyarodásokon keresztül a hegyesebb vidékre értek, akkor látták, hogy a 
francia sereg még mindig mozdulatlanul áll, s az előbbeni üteg dühödten veri le az 
erdő elejét, hol az ágyúk némán állnak, de még mindig annyi tekintéllyel, mintha 
valami magasabb szándékból hallgatnának és a megközelítés veszedelmes lenne. 
Sűrűn patakzott a vér a két lóból; de a két ember is lassankint több sebet talált 
magán s midőn a legközelebb eső faluba értek el, a két ló lerogyófélben, a két 
ember pedig igen ellankadt volt s így lehetetlen volt a sereget követniök, hanem a 
faluban hátramaradt orvos úgy ahogy bekötözvén őket, néhány könnyebb beteggel a 
seregtől oldalt vágó irányban Magyarország felé, a pécsi nagy kórházba utasítá 
őket. 
A pécsi nagy kórház nem győzé befogadni a sebesülteket, de Pista s a hídvégi 
szabadosnak jutott még hely, melyről éppen előbb rakták föl a halottakat egy nagy 
szekérre, mely alkonyat után otromba zörgéssel döcögött ki a temetőre, hol már 
készen várt egy nagy gödör, mely húszával nyelte magába az embert, s fölül rájuk a 
meszet. 
A hídvégi nagyokat ordított, midőn a nehéz sebek felé fordult, s még annyira sem 
szűnt meg az ordításban, hogy a kérdezőnek nevét megmondaná. 
- Most mindjárt meghalok! - mondja jajgatva a hídvégi. 
- Mit bőgsz? - mondja a béres, - ha úgy föltáltod a szádat, még a pára is 
könnyebben kimegyen belőled. 
Pista azonban a fölügyelőhöz fordult, ki sebeit vizsgálta s midőn combjában a nagy 
sebet látta, nagyon megcsóválta fejét. 
- Van-e öcsém, valami atyádfia? - kérdi a fölügyelő. 
- Miért kérdi az úr? - jegyzé meg a béres. 
- Ha valami izenni valód lesz neki, jó lesz, ha előre megmondod: mert nem tudom, 
hogy állod ki, míg a lábadat elvágják. 
- Soha se vesződjenek az urak vele, - mondja Pista, - ha már eddig elhordozott, 
majd a sírba is csak elmegyek rajta, odáig tán még elvisz. 
- Hátha megélsz, fiam? 
- De már uram, ha eddig nem voltam koldus, ezután már csak nem kívánok azzá 
lenni. 
- Nohát szerencsés utat a másvilágra. 
- Nem izen az úr valamit? - mondja még a fiú bolondjában, mire a felügyelő 
nevetve, de mégis fejcsóválva ment a másikhoz, ki az iszonyú ordításban csak addig 
állt meg, míg lélegzetet vett; hanem mikor a kórházi orvos a felügyelőnek azt 
súgá, hogy az, amennyire ordít, ki nem bírja már a vágást, tehát hagyni kell, míg 
a lélek megválik belőle: erre olyan káromkodást vitt végbe, hogy még az orvos is 
ki akart szaladni. 
- Főorvos úr! - mondja a béres - adjon nekem valami altatót, hogy ne halljam ezt a 
gubancost; mert még utóbb ellármázza tőlem a halált. 
- Adok fiam, szívesen adok! - mondja a főorvos a fölügyelő beszéde után tudván 
meg, hogy Pista a lábvágásról hallani sem akar, tehát egy adag mákonyt kívánt 
rendelni, hogy az alatt majd hirtelen végződik a műtét. 
- Hát nekem mit ád az úr? - veszekedik a szabados. 
- Neked is küldök valamit! - mondja az orvos, megírván a rendelvényt, melyet egy 
szolga levitt a gyógyszertárba s a hídvégit egyszersmind inté, hogy készüljön a 
végórára, mert a fájdalom úgy is nemsokára megöli. 
- Tehát nincs mentség? - kérdi a szabados, egyet nagyot ordítva. 
- Én nem tudok, - mondja az orvos, - ha csak az isten csudát nem tesz veled. 
- No hát, uram! - nyögi a boldogtalan, - ha eddig elhordoztam, tovább nem cipelem, 
valami nyomja a lelkemet. 
- Papért küldjek, fiam? - mondja az orvos, eltávozván a teremből. 
- Nem várom én azt, hanem, - hallod-e te béres? - szól a szomszédba, hol Pista 
fejére húzta a pokrócot, hogy messzebb essék a zajtól, - hallod-e, te, béres? 
- Bár csak ne hallanám, - mondja amaz, - de látom, ide egy pokróc nem elég. 
- Hallod-e már? ha mondom! 
- Mit akarsz mondani? - kérdi a szabadost. 
- Embert öltem! - mondja a kérdett. 
- Katonadolog! - mondja Pista, - hát miért mentél háborúba? - azt gondolod, hogy 
valamelyik francia meggyónja azt, hogy most itt miatta bőgsz? 
- Téged akartalak egyszer megölni! - ordít nagy kínnal a szabados, - hanem 
helyetted az úrfit lőttem agyon, midőn a kisasszony szarvasa után a vadászok közé 
botlottam. 
- Ejnye, ejnye! de nagy kár, hogy előbb meg nem mondtad valakinek, - szól Pista, - 
idáig már régen felkötöttek volna, aztán kevesebb bajjal szabadultál volna ki a 
világból. 
- Megbocsát-e nekem ezért az isten? - kérdi a szabados. 
- Nem tudom megmondani, öcsém! - szól amaz, - csakhogy már azt vélem az én kurta 
eszemmel, ha én isten volnék, hiában gyónnád meg most már azért, hogy utolsó órán 
a pap nyakába vesd; - hanem adnék az ördögnek dolgot. 
- Hát magadért megbocsátasz-e? 
- Én könnyen megbocsátok; mert nem engem találtál; - hanem majd ott vár az ajtón, 
a másik világon az, kit idő előtt oda küldtél. 
- Mondd hát, mit csináljak? hogy lelkem mégis kárba ne vesszen. 
- Ha megteszed, mondok egyet! - szól amaz a főorvos papirosát és írószerét igénybe 
vevén. 
- Mindent megteszek! - mondja kétségbeesetten amaz. 
- Itt van ez a papiros, - írd rá , amit mondtál, én meg 
bizonyság leszek, s ha az orvos jő, azzal is írasd alá. 
A szabados erőt vőn, - a vallomást lekarmolá, a béres szinten tanúskodott, s midőn 
az orvos bejött, megkéré, hogy e papírt, melyre végakaratát írá, tanúképp erősítse 
meg. 
Az orvos aláírá nevét, mint megkért tanú, s ekképp kész levén a levél, a béres 
inge alá tette, megbízván az orvost, hogy ha meghalna ő is, - vegye gondja alá, az 
írás elég érthető leend, akkor olvassa el bátran. 
Az orvos meghozá az álomitalt Pistának, s a csendesítőt a másiknak, s ezzel 
kiment, meghagyván a teendőket két alorvosnak, kik a szakmában egész mereven 
jártak el s elkészíték a csontfűrészelőt a mellékteremben. 
A hídvégit inkább a kocsi rázta meg, s az utófájdalom kínjai miatt ordítozott; de 
minthogy az orvos oly könnyedén kimondá rá az ítéletet, nem akart fájdalommal 
meghalni azért rimánkodva mondja Pistának: 
- Pista, ne tagadd meg kérésemet a végórában, az isten is megáld érte. 
- Ha nem bőgsz, úgy megteszek valamit, mert én is halódni akarok, de 
csöndesen! 
- Add nekem az álomitalt, hadd szűnjék meg utolsó órám fájdalma. 
- Ha egyéb nem kell, hát ne, idd meg! - mondja béres, a csillapítóért elcserélvén 
az álomitalt, mit a hídvégi mohón megivott, s néhány perc múlva kegyetlenül aludt, 
míg a csillapító Pistának is jókora enyhülést okozott s ekképp kevesebb 
alkalmatlansággal vélé bevárni az elváló percet. 
Míg így elmélkedik, jő néhány markos legény s a két alorvos lábujjhegyen lépegetve 
megyen az ágyak közé, s már néhány ölnyiről látják az erőszakos álom jelét a 
hídvégin, mellette a mákonyos üvegcsét, azért nem késnek, hanem lefogják és 
megkezdik a műtétet. 
Keserves bőgéssel ébredt föl a szerencsétlen, de már nem volt irgalom, hanem 
elvágták a lábát, s a bekötözés utáni kínokban félőrülten hagyák a szabadost, míg 
Pistát egy kellemes zsibbadás fogá el, s a fölügyelő végig nézvén ágyait az utána 
kullogó hullahordóknak azt mondja: 
- Mindjárt vége lesz, nem kell várni, mert a nyakunkra marad egész éjen át, ez sem 
különb, mint a többi: csak kocsira vele! 
Ez akkor igen közömbös dolog volt, tehát a válság órájában erősen elgyengült 
embert kocsira veték s a többi hullával vitte a kocsi a temető felé. 
Az erős zökkenés addig hányta össze-vissza a legfölül fekvő embert, hogy 
néhányszor a kocsioldalhoz ütődék, mire a gazdag természeti erő zsibbadásából új 
működésre ingerelteték s a fiú észrevette, hogy minő hosszú útra cipelték. 
Nem volt előtte új a dolog, katonák közt mondaként ezer hasonló dolog forog, s nem 
volt kétsége, hogy e megfásult halotthordók igen olcsóért fejbe is ütik, s így még 
nagyobb teherrel megyen el más világra; azért némileg fölegyenesedék, s amint a 
kocsi egy félig bedűlt árokban hajolt meg hátulsó kerekével, összeszedte erejét s 
a kocsiról az árokba csúszott le, még pedig minden ütődés nélkül, minthogy a 
városiak a szemetet évek óta ide cipelték ki. 
Mielőtt a halotthordók visszaérnének, egy négy lovas parasztkocsi vígan gördült az 
országúton, hanem a lovak már messziről horkolni kezdének, mert éles látásuk az 
árokban fekvő embert jókor észrevette. 
A két első ló bokrosodni kezdett, s utóbb a másik kettő sem akart kimozdulni, 
tehát meg kelle állni s a kocsi hátuljában heverő ember kiszállt, hogy a lovakat 
elvezesse, - s ezen munka közben az árkot is jól szemügyre vette. 
- Tudtam, - mondja az, aki leszállt, - hogy valami részeg ember! 
- Nojsz az orvosságtól részegszik meg az ember! - szól vissza Pista némileg 
fölkapaszkodván, mire aztán a másik is jámborabb lett, és lehajolt az árokpartra, 
hogy onnét kisegélje. 
- Atyafi! nem tudott jobb helyre feküdni? - kérdi a paraszt. 
- Már csak azt gondoltam, - jegyzi meg Pista, - hogy itt könnyebben elfekszem, 
mint amott, hol a lámpásokat látja kelmetek, hol a katonákat temetik, egy-egy 
gödörbe húszat, aztán azt gondoltam, hogy elég lesz oda tizenkilenc is a 
halottjából, minek temessenek engem oda elevenen? 
- Talán magát is vitték már? 
- Vittek bizony! - mondja Pista, a kocsisba kapaszkodva, ki folyvást kérdé. 
- Aztán katona uram nem halt meg? 
- Nem értem rá meghalni, úgy siettek ezek a gazemberek, - beszéli Pista, - hanem 
most már nem is vesződöm ám vele; ha valami jó tanyára elvinne kelmetek. 
- Szívesen! - mondja mindkettő, fölsegélvén a hosszú kocsira, mely tele volt jó 
szénával, s benne oly puha ágyat vetettek, hogy sok rossz ágynál többet ért. 
Midőn aztán elhelyezék, takaróval is ellátták, s így vitték el magukkal a Mecseken keresztül, hol a legelső faluban egy nagy hírű 
javas asszony újra bekötözte. 
Másnap az asszony orvossággal, jóféle kenőcsökkel és isten áldásával eleresztvén 
Pistát, a becsületes két emberrel elment Keszthelyre, hol az egyik aztán a házánál 
tartotta. 
Vetett ágyba tették a beteget, és használni kezdett néki az a paraszt orvosság, 
minek nem szokás az árát megkérni; de még köszönetet sem kívánnak érette, oly 
szívesen adják a hasznáért, s ez az a jó bánás , minő a 
betegnek fele orvossága. 
A gazda a külső dolog után látott, az anyjuk konyhában és egyebütt talált elég 
dolgot, a beteg tehát a leány gondjára jutott, ki már éppen elég okos volt arra, 
hogy az inni valót enni való helyett ne adja; mert már tizenhat éves volt, s olyan 
szép, hogy gyertyavilágnál az ablaküveget már kétszer benyomták az idén a bámuló 
legények. 
Ettől-e vagy mitől; de Pista napról-napra jobban szedte föl az erőt, és a sebek 
hegedni kezdének; de támadt helyette más seb, minek az orvosságát az öregasszonyok mai napig sem tudják még. 
Tizenhat esztendő, de nagy orvosság vagy, de nagy betegség vagy! 
Két hónap múlva mindinkább lábra kapott a legény, és némi kis támaszkodással a 
szoba hosszát megjárhatta, s a becsületes gazda egyszerű lelkében végtelen 
boldogságot érzett, mintha lelket talált volna, melyre a testet ráadásképpen adta 
meg az isten. 
- Bizony, édes cselédem, - szólamlék meg a gazda, - üsse meg a kő azt a háborút, 
ha ilyen ártalmadra volt neked. 
- Hát azt gondolja bátyám, hogy én csak úgy egy helyben álltam meg, hogy hozzám 
férhessenek? 
- Jaj! - szólamlik meg az asszony - kedves öcsém, csak nem öltél meg valakit? 
- Azt nem cselekedtem, - nénémasszony - mondja a katona, - hanem ahány sebem van, 
hát annyit elküldtem magam előtt, hogy ha el kellett volna mennem a más világra, 
járt úton mehessek. 
- Aztán azok meghaltak? 
- Elestek , nénémasszony! - magyarázá a legény, - a 
háborúban nem hal meg senki; hanem csak elesik ; aztán nem kel fel többet. 
- Jaj, az a háború! az a háború! - mondja az öregasszony - csakhogy te nem estél el, édes fiam, - tartson meg továbbra is a jó 
úristen. 
- Talán csak megtart most már! - mondja Pista; - mert sokáig lesz még én reám 
szükség. 
- Aztán háborúba kívánkozol még most is? - kérdi az asszony. 
- Most már ez a mesterségem, nénémasszony, - sok az a francia, fogyasztani kell 
azt. 
- Hátha te is elesel? 
- Ha eltalálnak, nénémasszony, akkor már mindegy, akár puhán fekszem, akár 
keményen. 
- Hát hiába ápolgattunk volna, édes fiam, - könnyezik az öregasszony, - megint oda 
eresszünk, hol a sántaság terem? 
- Ha kötelesség, ki tehet róla, - ha nem megyek úgy is 
agyondurrantanak. 
Mire ezt megmagyarázta volna Pista, akkorra már nénémasszony kötényét addig 
nyomkodta két szeméhez, hogy már telestele volt sírva, s mint egy megáztatott 
vásznat szárogatni tett ki a napra. Hanem ez még hagyján, mert a leány a kamarába 
ment ki sírni, maga után húzván az ajtót, hogy zokogását ne hallja meg senki. 
Lassankint megcsöndesedett a megeredt fájdalom, hanem amint most már hirtelen 
fölépült a fiú, azonképpen hanyatlott el a kis leánynak kedve, minthogy most már 
maga sem tudta, mi volna jobb; hogy végképpen fölépülne a legény, vagy hogy tán 
még tovább is egy-egy kicsit betegen maradna. 
Az erő megtört, a szín kiderült a fiúnak arcán, s minthogy most már nem volt 
fájdalom, miről kérdezkedni vagy felelni lehetne, megérezték a szó szűkét a 
fiatalok, s most már mindkettő csak azon tűnődött, mit kellene megkérdezni? ha 
valamelyik megkérdeni merné. 
Néhány hét alatt a természet bevégezte művét, s a fiú oly épen állt, mintha ott 
sem lett volna, hol az életet úgy oltogatják, hogy kinek kezén, kinek lábán, kinek 
fején esik egy kis lyuk, s azon aztán kiballag a lélek. 
A kis leány régóta nem mer már szemközt nézni a fiúval, - addig hallgatta a sok 
háborús dolgot, hogy szinte megijedt, midőn szemközt nézett vele, s elgondolá, 
hogy milyen nagyon félhet az ellenség, ha egy ilyen katona ránéz, mikor ő is úgy 
remeg, pedig ő csakugyan nem ellensége neki. 
- Ne menjen el, édes István bácsi! - rimánkodék a leány, mikor a fiú megmondá, 
hogy már jelentenie kell magát. 
- Szégyenhalálra marasztasz, édes húgom, - tudod, hogy mennem kell. 
- No hát nem marasztom! - mondja a lány kötényébe takarván el a többit, mit tán 
mondani tudna még a nagy zokogástól 
- Kedves húgom, - nagyon értem, hogy adósság fejében ide vagyok kötve. 
- Hej! csak le ne oldhatná innét senki. 
- A katonaregula old le innét, édes húgom, - aztán 
ágyúszóval hínak el mellőled. 
- Csak az a háború ne volna! - mondja remegve a leány. 
- Annak is meg kell lenni, hugám, vagy minket sokallt meg az isten, vagy a 
franciákat, - ne avatkozzunk az isten munkájába, hadd fogyjon, kinek meg van írva 
a sorsa! 
- Egyet ígérjen meg édes Pista bácsi. 
- Mi legyen az, galambom Örzsikém? neked csak megígérem és meg is tartom. 
- Ne ölje meg azt az ellenséget, ha csak elkerülheti. 
- Ne azt mondd édes rózsám, hanem kérd az istent, hogy az ellenséget ne adja az én 
kezembe, - aztán akkor majd én sem bántom; ennyit megígérek. 
- Hát azt megígéri-e, hogyha ráér, egyéb dolga nem lesz, mikor már úgy sem tud mit 
csinálni, akkor én is eszébe jutok? 
- Attól félek, rossz katonája leszek a vezérnek, mert annyit gondolok rád, hogy 
elfeledek vágni. 
- Kedves Pista bácsi, elmegyek én könyörögni ahhoz a vezérhez! 
- Csak oda ne menj édes rózsám, szép és fiatal vagy te 
ahhoz. 
- Hátha édesanyám menne? 
- Az meg igen öreg már ahhoz. 
- Nem marad hát egyéb, mint a jó úristenben bízni. 
- Ha nem használ, hát nem is árt: csakhogy édes húgom, egyféleképp úgy is gondomat 
viselte aztán elég a szerencse néha egy fordulóval, kettőt módjával kell 
kérni! 
- Édesapám elmegy, talán-talán meghozza még kedves Pista 
bácsit. 
- És ha meghoznának, nagyon elölről kellene kezdenem a dolgot. 
- Rossz ember Pista bácsi, nem tudja, hányan imádkozunk érte. 
- Nem kívánok neked olyan rosszat, hogy én velem áldjon meg az isten! 
- Tudom, nem is kérte. 
- Kértem bizony, édes lelkem; de én látom, oly magas az az ég, hogy sokáig kell 
várnom! 
Megjöttek az öregek, s minthogy Pista végképp fölgyógyulván, bekívánkozott oda, 
honnét eljött; a gazda nem bírt egyszerre megválni tőle, hanem maga vitte be 
Pécsre. 
Nem mondom el, milyen volt az elválás; hisz alig van olyan ember, ki azt nem 
mondaná, mit a mi kedves Deák Ferencünk mondani szokott: 
Csak azt az elválást ki ne találta volna az isten! 
Pista legelőször is a kórházba ment el, hol megtudá, hogy a hídvégi nem halt meg, 
hanem néhány héttel előbb mankón hagyta el a kórházat, s nem tud róla senki. 
Ideje, hogy megemlékezzünk a hídvégiről, kit a kórházban hagyánk. 
Amint a fájdalmak megszűnének, hamar észrevette, hogy Pistát elvitték a 
hullahordók, s minthogy az orvos a goromba cserét mindeddig nem vette észre, 
könnyen meggyőződött, hogy az ő irománya Pistával örökre sírba szállt. 
- Mind a mellett elhatározott szándéka lőn szülőföldére nem menni, minthogy ilyen 
magával jótehetetlen állapotban csak a régi ellenségek szaporodnának föl, - jó 
barátja pedig nem maradt egy is otthon; azért elment Zalavármegyébe. 
Az orvos legkisebbet sem tudván a személycseréről, annyi ember közt ismerkedésre 
idő sem lévén, a végrendeletet sem kéré elő, minthogy az élő magával úgy is 
elvitte, s ő csak halál esetére volt meghatalmazva. 
Az orvos hivatalszobájának hosszában lépegetett, midőn a mi Pistánk bekopogatott 
hozzá. 
- Mi kell? - kérdi Pistát, ki parasztruhában is megtartá a katonai állást. 
- Főorvos uram! jelentem alázatosan, berukkoltam ! 
- Hogy hívnak? 
- Kajári Pistának! 
Végig nézi könyveit a főorvos, végre megleli a nevet, és csodálkozva mondja, midőn 
a nevet a halottak sorába jegyezve látja: 
- Honnét a pokolból jő kend? 
- Zalamegyéből, Keszthelyről! 
- Itt nincs több Kajári István, mint egy, ki ekkor és ekkor meghalt. 
- Az én vagyok, tisztelt főorvos úr! 
- Hát hogy mert kend föltámadni? 
- Mert még meg sem haltam, engedelemmel legyen mondva! 
- Ahhoz kend nem ért; - riadt föl az orvos, - kend meghalt és eltemettetett. 
- Hogy el akartak temetni azt tudom, uram, hanem lemásztam a szekérről. 
- Hogy mert kend lemászni? 
- Mert nem akartam, hogy elevenen temessenek el. 
- Szerencséje kendnek, hogy meghalt, különben ezen engedetlenségért ötvenet kapna 
kend! 
- Hát már most hova menjek, uram? 
- Elmehet kend a pokolba, vagy purgatóriumba, ahova jobban tetszik, - halottakkal 
semmi közünk, - rechts um! 
- Elmennék uram, szívesen; de akárhova megyek most már a pokolban is írást kérnek az embertől, azért esedezem, ha egy két rend 
írást adni méltóztatnék. 
Ekkor jött be egyik alorvos, kinek aztán németül mondá el a főorvos a dolgot, s 
mindketten pogány zavarban voltak a dolog miatt, minthogy az ezrednél már 
jelentést tettek, s ilyen furcsa tréfa kemény büntetést vonna maga után. 
Eleget tanácskoztak, mitevők legyenek, végre az alorvos sem tudott jobbat 
gondolni, minthogy mégis valami irománya legyen, tehát megírták neki a halotti bizonyítványát. 
- Mehetek uram? 
- Föl is az út, alá is! 
Pista megnézte az írást, nevét látta az írásban, melyben egy kis nyomtatás is 
volt, aztán a nagy pöcsét sem hiányzott, mi magyar embernél a legfőbb 
megkívánhatóság: tehát nyugodt lélekkel ült föl ismét a kocsira. 
- De már most azt mondja meg bátyám, hogy meddig visz el; mert most már gyalogolni 
is tudok. 
- Elviszlek házamig, édes fiam! 
- Nem jó lesz, - kedves bátyám, mert onnét majd küldve sem tudnék elmenni. 
- Nem is azért viszlek oda, fiam, - szól az öreg - hogy odább eresszelek; mert 
lásd édes szolgám, talált jószágom vagy nekem, s ha a fölséges gazdádnak nem 
kellesz, majd kellesz nekem. 
- Kedves bátyám, mi haszna az ilyen talált portékának? 
- Már én a lányomnak szántalak édes fiam, annak találtalak, - azért hát csak ülj 
föl. 
- De hát az otthon valók? 
- Se baj, édes fiam, - legalább mindeniknek meg leszen a párja, - az anyjuk az 
enyém marad, - a Trézsi meg neked; - még az én tanyámon ennyien megférünk, s az 
istenáldásnak is marad elég helye, tehát menjünk. 
- Tudja-e kend, hogy a szemétdombon talált? 
- Tudom, tudom, fiam, - legalább elmondhatom magamról, hogy a vak is talál egyszer 
garast! 
Elfeledtünk egyet, tehát mondjuk el most. Midőn a hadtest szerencsésen állásba 
vergődött, a segédcsapatokkal magas vendégek érkezének, velük együtt a nádor 
főherceg és herceg Batthyányi Lajos. 
A fővezér nem mulasztá elmondani a múlt nap eseményeit, s minthogy a két huszár 
nem tért többé vissza a táborba, a főherceg legalább Kisfaludyt kívánta látni. 
- Hova való hadnagy úr? - kérdi a nádor hosszabb beszélgetés folytán. 
- Sümegre, Zala megyébe. 
- Sok derék ember lakik ott - mondja a főherceg. 
- Köszönet, fönséges uram, - egész megyém nevében. 
- Ösmeri ön az egész vármegyét? 
- Mint ezt a tábort, fönséges uram. 
- Nevezze meg ön, kit tart ott legérdemesebb embernek. 
- Fönséges úr, engedelmet kell előbb kérnem, hogy bárkit megnevezhessek! 
- Föltétlenül. 
- Fönség! - kapott a szóba herceg Batthyányi, - e fiatalember sokkal boldogabb e 
pillanatban, mint meggondolná, hogy lehet oly név, melyet fönséged előtt kimondani 
mindenesetre vigyázatlanság lenne! 
- Ma sokat meg lehet engedni egy magyar embernek - jegyzi 
meg a nádor, - s én kíváncsi vagyok tudni e fiatal tisztnek véleményét! - Mosolyog 
a főherceg, egy nyájas tekintettel fordulván Kisfaludy 
felé, - nos, ki volna ön szerint a legérdemesebb ember Zalában? 
- Gróf Festetics György! - mondja Kisfaludy némi reszketegséggel, hol a nádorra, hol pedig herceg 
Batthyányira nézvén, - ki ragyogó képpel tanúskodék e jelenetnél. 
- Tudja, hadnagy úr, hogy ő kamarás kulcsát veszté el? 
- Tudom, fönséges uram. 
- A vétket is ismeri, hadnagy úr? 
- Jelen valék, fönséges uram, a nevezett gyűlésen. 
- S mit tart ön ama vétekről? 
- Magam is elkövettem volna, fönséges uram! - mondja Kisfaludy elhatározottan. 
- Ön, ki a hadsereget követé? 
- Hadsereget , fönséges uram, és nem népfölkelést ,mit az ellenség gyilkolással bosszulna meg. 
- Jót áll ön, hogy Festetics ezt gondolta? 
- Fönség,... az én jótállásom... 
- Ha a fővezér hitt az ön szavának, elegendő arra, hogy én se kételkedjem. 
- Nem vagyok méltó, hogy Festeticsnek saruját 
megoldjam. 
- Hol van ő most? - kérdi a főherceg. 
- A Lajtáig kísért bennünket, fönség! - mondja Batthyányi, - kíséretemben volt 
ismeretlenül. 
- Tehát ennyi összeesküvő? - mosolyog a főherceg. 
- Kegyelemért esedezünk, - mondja Batthyányi a főherceg előtt megállva. 
A főherceg néhány pillanatig szótlanul állt, aztán főudvarmesteréhez, gróf 
Szapáryhoz fordulva mondja: 
- Ön is ez urakkal van egy véleményen? 
- Nem tagadhatom, fönség! 
- Fogjon tollat, - mondja a főherceg a grófnak, - s írja: 
- Készen vagyok, - felel Szapáry hivatali buzgalommal. 
- Írja meg gróf Festetics Györgynek, hogy visszamenet Keszthelyre megyek. 
- Fönség! - mondják elbámulva a körülállók. 
- Kénytelen vagyok föloldozni őt, ha önöket nem akarom összeesküvőknek 
tartani. 
Szapáry még mindig elbámulva tartja a tollat, anélkül hogy írna. 
- Nos!... kegyelmet kértek önök,... miért e bámulás? - vagy túl szigorú 
vagyok? 
- Nem találunk szavakat! - szólal meg Batthyányi. 
- Semmit se mondjon herceg! - mondja derülten a nádor - látom, önöket nagyon 
sokáig hagyták búsulni, - s íme, most már örvendeni is csak nagy nehezen 
tudnak. 
- Talán majd azt is megszokjuk! 
- Jót állok érette, - szól lelkesülten a főherceg - hiszik önök? 
- Hinnünk kell, midőn fönséged mondja. 
- Így van jól, - herceg! - szól befejezésül - én Budán lakom, - nagy hegy; de járt 
út lesz odáig. 
- Búcsút járunk oda! - mondja Batthyányi. 
- Ezt cselekedjék önök; - legalább a magyarok meggyőződnek, hogy 
Budán nem csak volt igazság, hanem van is! 
Néhány éve már, hogy a keszthelyi intézet fennáll, s a harmadik évben már hetven 
fiatalember járt a gazdasági leckékre kisebb-nagyobb szorgalmúak, - no, de csak 
hogy jártak, elöljáróban ennyi is elég volt; mert akkor is megvolt az a régi jó 
közmondás, hogy aki a malomba jár, könnyen ellisztesedik; tehát ragadt rájuk 
valami a jóból. 
A gróf, napkelte után már a veteményesek között szaladgált, s minthogy saját 
huszonnégy emberéből még egyet sem látott a szabadban, elment a lakásig, melynek 
ajtaján egyik tanár bosszúsan zörgetett, míg végre a kapus csakugyan 
beereszté. 
- Mi baj? - kérdi a gróf a tanárt. 
- Méltóságos uram, ezekre az ifjú urakra akarok rezzenteni, felét ma zár alá 
teszem. 
- A világért sem! - mondja a gróf, a tanár előtt belépvén a folyosóra, - még utóbb 
szétfut valamennyi. 
- De már csak nem csókolunk nekik kezet, méltóságos uram? 
- Még azt is, csak tanuljanak valamit, igenis; - mert tetszik tudni, igenis, 
kéremássan, - a jó lovat simogatni kell, igenis, - hogy az abrakot megegye, 
igenis. 
A tanár tehát hasztalan beszélt, mert a gróf fölsietett a lépcsőn s a hálóterem 
ajtaját nagy vigyázattal benyitotta, és a hortyogó fiatalságot kényelmesen 
megvizsgálhatta, ott fekszik valamennyi, darabszám huszonnégy, egyetlenegy sem 
hiányzik, - egyetlenegy sem különb, vagy alábbvaló, mint a másik, javában alszik 
mind a huszonnégy. 
Már a sort végig járta a legnagyobb csöndességben, hanem midőn visszajőne, a 
teremnek kellő közepén álló asztalt nem tudta elkerülni, egy jókora lökés nélkül, 
mire a legéberebb gyakornokokból egyik mégis fölébredt, s midőn a grófot meglátta, 
elordítja magát: 
- Jaj, a gróf úr itt van - mire a népség mozogni kezdett, hanem a gróf lefogta a 
fiatalembert a dunna közé, hogy a feje is alig látszott. 
- Kérem alázatosan! - esedezék a gróf. - föl ne keljen az ifiúr, igenis, mert 
meghűtené magát, igenis; - beszéli meg odább, szüntelen gyömöszölvén az ifiurat a 
dunna alá, - ezerszer engedelmet kérek, igen is, hogy ilyen korán itt 
alkalmatlankodom, igenis; mert tetszik tudni, igenis, az ilyen vén bolond, mint 
én, igen is, már ilyenkor rég nem tud aludni, igenis, aztán itt háborgatom az 
ifiurakat, igenis, még egyszer engedelmet kérek igenis. 
De hiába védelmezte magát a gróf, mert a sok gyakornok ész nélkül kapkodta föl a 
ruhát, - és volt annyi sütni valójuk, hogy értették a dolog velejét, hogy a gróf 
nem azért kelt föl, mert aludni nem tud; hanem mivel nem akar; és készebb magára 
ölteni a hibát, hogy az ifjú urak nyújtózkodása megszégyenítőbb legyen. 
Elment a gróf ezer engedelemkérés mellett, s a huszonnégy fiatalember 
félöltözötten, borzas fejjel állt össze, megosztozván híven a nagy szégyenen; 
végre küldöttséget választottak, mely a grófnál bocsánatot kérjen, jövendőre 
böcsületszóra ígérvén, hogy hasonló panasz nem lesz. 
Már most méltóztassék megítélni, melyik volt jobb orvosság: a grófé, vagy a 
professzor úré? ki első dühében összekorhelyezte volna az egész bandát, aztán 
néhány órára bezáratta volna őket, s végre a huszonnégyből az első napon megszökik 
tizenkettő, másnapon pedig ott hagyta volna az intézetet a másik tizenkettő. 
(Összesen: huszonnégy.) 
Szent lőn a béke, hanem alig egy hónap múlva sűrűn jött a panasz, hogy az egyik 
tanár irgalmatlanul bánik a tanítványokkal, kik már megunták a pokróckodást és az 
intézetet odahagyással fenyegették. 
A főkormányzó bement a grófhoz, s minthogy a panaszt ez ügyben többször megtette, 
mai jelentését azzal végezte, hogy a tanár urat irgalmatlanul el kell csapni. 
- Hivassa el hozzám ebédre! - mondja a gróf. 
- Ebédre? - csudálkozik az igazgató. 
- Igenis ebédre! 
- Talán nem értette méltóságod, mikor mondám, hogy ez 
embert el kell csapni, mert ez be nem látja, hogy minő goromba fráter, - 
megmondani pedig senki sem fogja neki. 
- Csak hivassa el ebédre, igenis! - folytatja a gróf, s az igazgató bosszúsan 
távozott a teremből, hogy a gróf kívánsága szerint rendelkezzék, s midőn delet 
harangoztak, a tanár úr már a grófnál volt. 
Vígan folyt az ebéd, a tanár úr a grófnak tőszomszédja volt, s egyszersmind igen 
élénk párbeszédet folytatának, a gróf úgy alkalmazván a beszédet, hogy a tanár 
úrnak ritka tudománya nagyon is kitűnt; mire a gróf azt 
mondja a mellette ülő jószágigazgatónak oly hangosan, hogy a tanár is bizonyosan 
megértette. 
- Denique a professor úr ritka tudományú ember, igenis, - 
mint minden kálomista ember, igenis! 
Megint más tárgyra mentek át, s ezúttal a szó az asztalnak a másik oldaláról jött, 
hol az egyik vidéki vendég azt vitatá, hogy az ország nem érti meg igazán a 
“Georgicon” hasznát, s éppen ezért az ilyen ország nem érdemes rá, - mire azt 
mondja a gróf. 
- Nos, - mit mondana kegyed, ha én lebontatnám? 
- Hogy jól tette! - válaszol a kérdett. 
- Hát önök, uraim!... mit mondanak? - kérdi a gróf a többit, - kik azonban felelet 
nélkül hagyták a kérdést, mintha a gróf nézetéhez akarnának csatlakozni. 
- Senki sem felel? - kérdi újra a gróf, s éppen a szomszéd tanárhoz fordul - nos, 
ön sem mond semmit? 
- De mondok, ha meg nem haragszik a gróf. 
- Tehát jól tenném? 
- Bolondul tenné, méltóságos uram,... engedelmet kérek! - teszi hozzá később a tanár, gyengítni akarván a 
hirtelen szót. 
- No lássa igazgató úr, igen is, - mondja a gróf a másik szomszédnak, - hogy a 
professzor úr mily őszinte és becsületes ember, igen is, mint minden kálomista ember, igen is. 
- Meg tán egy kissé goromba is!... - mondja maga a tanár 
előbbi hirtelenkedését mentegetve. 
- Na, - nevet a gróf, - mint minden kálomista ember, igen 
is. 
Ezen naptól fogva a tanár sokkal vigyázóbb lőn, tanítványaival kíméletesebben 
bánt; de azok is meghallván a dolgot, elnézőbbek lőnek oly ember iránt, kinek jó 
tulajdonai egy kis gyöngeségnek elnézését okvetlenül megérdemlik. 
Így törte meg a nagy ember az előfordult nehézségeket, - szíve gyakran vérzett, a 
vér nála sebesebben járt, mint másnál; de láncra verte a szenvedélyt, s a tréfának 
könnyű fegyverével győzött önmaga és mások ellenében, s az intézet üdvös hatása 
gyökeret vert, s mint a vízcsöpp, mely a papíron odább ázik, - mentek szét a jó 
példák, és a somogyi rengeteg erdők fejsze alatt ritkultak meg, s a makkoltató 
helyeken néhány év alatt búzakalász rengett. 
Míg a házi dolgok így folyának, szellemének röptét gátolá az súly, mely a 
kegyvesztésből nehezkedék reá. 
A nagyvilág elmaradt a háztól, csak a legbizalmasabb barátok mertek egy-egy 
látogatást kockáztatni, s így a keszthelyi szellem lefogva volt a kis városban, 
melyet a dúsgazdag magyarok helyzetüknél fogva messze elkerültek. 
Egy reggel belépett a cseléd, s egy levelet hozott, mely a tengeri város, 
Velencének postacímét viselé, s a levélnek címén fölül a nádori irodának fölirata 
látszék. 
A gróf izgatott lőn, midőn a levél külsejét megnézé, s midőn a cseléd kiment, az 
asztalra helyezé a levelet, melynek tartalmát még gyanítania sem lehetett. 
Néhány óráig tartott e kínos gyötrelem, s még nem bontá fel a levelet, melynek 
tartalmából akármit inkább várt, csak jót nem, még pedig annál inkább, minthogy 
itt-ott sugdosni kezdték, hogy a lajtai táborban valaki megismerte, s e vakmerőség 
okvetetlenül szigorú rendszabályokat von maga után. 
Míg így tűnődik, az előteremben szörnyű kemény kopogást hall, milyet még 
parasztcsizmával sem igen fogna valaki végbevinni; s minthogy az illető már vagy 
öt perc óta szakadatlanul kopog a padlón, a gróf nem bírván különben is 
izgatottságától szabadulni, kinyitja az ajtót, s egy idegent lát, ki háttal 
feléje, rettenetesen vastag csizmatalpakkal járkál föl alá, s még az ajtónyílás 
sem veszi ki sodrából, tehát megvárja a gróf, míg megfordul, - s íme az új vendég 
nem egyéb, mint Bowring. 
- Maga, vagy a lelke? - kérdi felderülten a gróf. 
- Hány óra, kedves barátom? - kérdi az angol. 
- Most mindjárt tizenkettő lesz. 
- Éppen a lelkek órája, kedves grófom, - hanem remélem, ebédet főzetett, s akkor 
aztán nemcsak lelkestül, hanem testestül jöttem meg, - miből csakugyan jó darab 
maradt meg, - ámbár, a magyarországi utak kevés dicséretére mondva, - kicsinyben 
múlt, hogy ezen tisztes példánya az angol szívósságnak ketté nem törött. 
- Csakhogy szerencsésen ide ért ön, - s ha parancsolja rögtön tálaltatok. 
- A világért sem, - én ma őzpecsenyét akarok enni. 
- Úgy késő estig kell várnunk, míg a vadászok lelőnek egyet. 
- Azt nem várjuk, - mert remélem, hogy egy óra alatt útitársaim hoznak vagy 
kettőt. 
- Úti társak? 
- Csak nem képzeli a gróf, hogy ily hosszú útra magam induljak el? 
- S honnét? 
- Igen természetes, hogy Bécsből, honnét tizenketted magammal indultam meg, s én 
most csak szállás-rendezőnek jöttem előre, hogy hercegeimnek és grófjaimnak 
alkalmas tanyát rendeljek. 
A gróf nem érti a dolgot, s az asztalon még mindig fölbontatlanul a levél. 
- Bowring barátom, - mondja a gróf némi komolysággal, - meggondolták önök, mit 
cselekesznek? 
- Ej, ej! gróf úr, - tréfál az angol, - én azt véltem, hogy sokkal szívesebben 
fogadják az olyan vendégeket, kik mint mi, még - őzpecsenyét is hoznak. 
- Jó - én nem bánom, ha önök Keszthelyen meg merik sütni. 
- De meg is merjük enni , - nevet az angol. 
-Kenyeret persze nem hoztak önök magukkal. 
- De azt már csak kapunk itt, remélem? - tréfálkodék Bowring. 
- Úgy ebéd előtt nem bontom fel ezt a levelet. - mondja a gróf, inkább magának, 
mint a vendégnek. 
Az angol a levélre nézett, s látva, hogy az Szapáry levele, megfogja a gróf 
kezét. 
- Nem kétlem, hogy a keszthelyi pincékből kerül jó bor is. 
- Még ez a kulcs megmaradt nálam, - mondja a gróf. 
- Ne búsuljon, gróf, - a kamarás-kulcs is itt lesz nemsokára. 
- Nem hiszem, hogy önök meghozták volna. 
- Nem, - hagyja helybe Bowring, - majd meghozza a nádor. 
- Keszthelyre? 
- Hát miért nem olvasta el ön e levelet, melyben Szapáry tudtul adja, hogy a nádor 
személyesen akar Keszthelyre jönni, - s én tizenketted magammal az előcsapatot 
képezem. 
A gróf karjai reszketének, s a levelet alig bírta feltörni, melynek tartalmát is 
már nem maga, hanem Bowring olvasá föl, közelébe hajolván, mintegy maga akarván 
nagyobb igazságért fölmondani a levélnek szavait. 
A gróf oly meghatott volt, hogy még akkor is egy helyben állt, midőn Bowring 
szobájába ment, - aztán jóval később egy tok-fiókú asztalból egy bankjegycsomót 
markolván ki, elment a “Georgicon” felé, s ahány gyakornokot talált elő, 
mindeniknek adott valamit, - s mikor már nem talált embert, kit megajándékozhatott 
volna, - elment a füvészkertbe, s azon szobában, hol a fűmagok álltak, egy 
alapítványlevelet készített, melynek értelménél fogva negyvenezer pengő forintot ajánl, melynek kamatján három magyar nemes 
ifjú neveltessék a katonai intézetekben, - s midőn ez éppen készen volt, meglátott 
valakit az ablak alatt elmenni, - kirohant egy-pár bankjegyet nyomott a markába, - 
s minthogy a melegágyak közt is meglátott egy embert, az után már messziről 
kiabált, hogy el ne szalassza. 
Midőn így minden pénzét elosztogatta, befordult a kastély udvara felé, s amint a 
kertajtónak kilincse után nyúlna, egy kis parasztfiú sietve nyitotta ki az 
ajtót. 
- Ki vagy te, édes fiam? - kérdi a gróf, zsebében kotorászva, hol még némi 
aprópénz volt, és keresett egy húszast. 
- Én, méltóságos uram, kis majoros vagyok. 
(Ennek nem elég egy húszas!) - mondja magában a gróf - aztán pedig hangosabban 
kérdi: És mi vagy a kis majorosok között? 
- Botos 
vagyok, - méltóságos uram. 
- Jaj, hát tetőled fél a többi. 
- Remegnek, ha látnak! - mosolyog a fiú, megszokván, hogy a gróffal egész 
bátorsággal lehet beszélni. 
- Ennek már nem adhatok három húszasnál kevesebbet! - mondja a gróf, zsebében 
markolászván, s amint kihúzta pénzét, látja, hogy nincsen több nála huszonöt 
garasnál, - azt odaadja a fiúnak ezen szóval: 
- Ne, édes fiam, itt van huszonöt garas - most nincsen több pénzem, hanem adósod 
maradok öt forinttal! Aztán a kastélyba sietett. 
* 
A politika nehéz tudomány, mégis sokan megtanulták; hátha egyszer azt is 
megtanulnák, hogy egy jó szóért az ingünket is odaadjuk. 
Míg a bécsi vendégek a kastélyban mulattak, Baltaynak kocsija a szent 
Ferenc-rendiek zárdája előtt állt meg, s a nagy hintóból először a kisfiú, utána a 
tanító, végre Baltay úr mászott ki, az utánuk érkezett kocsiról András szállt le, 
megtapogatván mindent, nem törött-e el valami, amit az úrfinak, meg a szent 
atyáknak felkötöztek, hogy az úrfit könyv mellé szoktassák; mert a gyerek otthon 
nagyon a deákszó után éhezett, tehát az öregúr Keszthelyre szánta. 
Baltayt nagyon megviselte az út, de egyszersmind jó barátokat lelvén a kastélyban, 
úgy intézkedett, hogy egy álló hétig Keszthelyen marad, egyszersmind azt is 
gondolta, hogy majd így könnyebben megszoktatja a gyereket, ki már a harmadik 
napon Keszthelynek minden zegzugát ismerte, s lejárt a rétre labdázni a jó 
pajtások között. 
Hamar akadt pajtása a fiúnak, kinek valamennyi diák közül legszebb vörös nadrágja, 
és legaranyosabb zöld mentéje volt, melyen annyi volt a sújtás, mintha egy tál 
mácsikot döntöttek volna rá, - s így a pajtások szívesen szegődtek hozzá, kivált 
mikor a fűszeres boltból egy nagy koszorú fügét hozott ki, s a fiúk között mind 
elosztogatta. 
Repült a labda, a fiúk nem kímélték egymást, és Imre úrfi vörös nadrágja a réten 
elnedvesedett labdától olyan almafoltokat kapott, hogy akármi szürkének sincsenek 
különb foltjai, csakhogy ami szürke csak lovon áll jól, nem mindig kapós a vörös 
nadrágon. 
Na, de ez meg hagyján. 
Amint a rétnek egyik árkán átjártak a diákok, egy vékony deszka volt minden 
átjáró, de annak sem hagyott békét a sok diákgyerek; mert amint észrevették, hogy 
a padló hintálódzik, egyik sem ment át anélkül, hogy egy kissé meg ne hintáltassa, 
magát, - s amit egy diák elkezdett, utána tette a többi. 
Imre úrfi nem nézhette sokáig ezt a mulatságot, hanem addig nyugtalankodott, míg 
odaeresztették s a fiú nagy kedvét találá benne, mikor a deszka fel s alá 
dobálta. 
Néhány kópé már rég mulatta magát azon, hogy a vörös nadrágon milyen szép almás 
foltok vannak, hanem ez még nekik nem volt elég, szerették volna látni, mikor a 
gyerek alatt a deszka, és a vörös nadrág az iszapba pottyanna, vajon milyen lenne 
akkor? 
Imre mindig nagyobbat ugrott fölfelé; hanem aztán nagyobbakat is esett lefelé, 
mikor a deszka csakugyan kettédurrant, s a gyerek éppen olyan mélyen süllyedt, 
hogy csak az nem látszott rajta, ami vörös. 
A sok élhetetlen diák szétfutott, s a réten sarjút teregető emberek közül csak 
egynek volt annyi esze, hogy elgondolta, hogy a sok diák valamitől megijedt, tehát 
elment az átjáróig, hol Imre az iszapból kimászni semmiképp sem tudott. 
A mi emberünk nem volt más, mint Holvagy Pista, ki nem sokat okoskodott, hanem a 
partról lenyújtá hosszú sípujjú ingét, miben a megrémült gyermek egész erővel 
megkapaszkodott, és nagy nehezen kivált az iszapból azon veszteséggel, hogy egy 
pár sarkantyús csizmája bennragadt a sárban. 
Pista ölbe vette a gyereket, s a legközelebbi utcán a városba menvén, saját 
házukhoz bevitte. 
Midőn a gyerek a rémülettől lassankint észre tért, arra kérte Pistát, hogy csak 
András bácsiért küldjön el; mert tudta a gyerek, hogy az ugyan a legjobban 
megszidja, de legkönnyebben is segél rajta. 
Pista maga ment el a kastélyba, hol Andrást a kapuban pipázgatni lelte, s midőn 
félrehíva tudtára adá, miért jött, el hagyta alunni a pipáját, zsebébe dugta és 
kettős lépésben ment el Pistáékig. 
Midőn a vörös nadrágot meglátta, amint a napon szárogatták, András sem tudta 
nevetés nélkül megállni, hanem bemenet mégis fölkapta előbbeni formáját, s ezt 
mondá: 
- Máskor legalább vesse le az úrfi a vörös nadrágot, ha a pocsétában akar 
mászkálni, mert lássa az ilyen vörös posztó drága, s egy vak koldus eléldegélne 
esztendeig az árán. 
A gyermeknek két öreg könnycsepp folyt le két orcáján, mert érezte, hogy Andrásnak 
ugyan igaza van, s midőn András kezét elkaphatta, égő arcához érinté, mire aztán 
András is elhallgatott a korholással; hanem hagyta a gyereket, kit inkább az 
ijedtség fogott el, mint egyéb baj; azért hagyták nyugodni, s minthogy Pistának 
felesége meg az öregasszony úgy is az ágy szélét ülték, Pista azt mondja 
Andrásnak: 
- Kedves jó barátom, - kerüljön ide előre, - gyújtsunk pipára, - mondja még odább, 
- aztán egy pohár bor is kerül; elbeszélgethetünk, míg a gyerek nyugszik. 
- Köszönöm az emberséget, - viszonzá András a szívességet az asztalhoz menvén, - 
volt ma már részem benne, akár megfürödhettem volna. 
- Csak jó ember ez ami grófunk, - mondja Pista - ez aztán az ember, meg az az 
enyingi herceg. 
- Jó barátom, talán járt azon a mi vidékünkön? 
- Enyingre való vagyok, hát hogyne jártam volna arra? 
- Úgy az én uramat is ösmeri talán, az öreg Baltayt? 
- Ösmerem hát, bíz ösmerem ám, - meg az öccsét is ösmértem, az isten adjon neki 
nyugodalmat más világon, - bíz az szegény tovább is élhetett volna. 
- Hát hallotta, barátom, miképpen halt meg? 
- Nem hallottam, hanem láttam, hisz ott voltam, mikor halva feküdt a gyöpön. 
- Ejnye, édes jó barátom, - de jó, hogy találkoztunk, ugyan mondja meg hát nekem, 
melyik állt hozzá közelebb, az a gróf Dunay, vagy a másik? 
- Egyik sem volt közelebb, mint a másik, bátyám, - beszéli Pista; - mert ott a 
hely ki volt mérve. 
- Ugyan már most mit gondol, kedves jó barátom, melyik lőtte agyon? 
- Azt gondolom bátyám, - hogy egyik sem. 
- Hej öcsém! - mondja András fölegyenesedve, - de szeretném, ha én gondolhatnám 
ezt, aztán másnak nem volna oly nehéz hinni, mint nekem. 
- Nagyon akarja tudni, bátyám? 
- Öcsém, - ha te azt tudnád, amit én tudok! 
- Még sem lenne az annyi édes bátyám, mintha maga azt tudná, amit én tudok. 
- Ugyan mivel oldozhatnám meg a nyelvedet öcsém? 
- Pápista ember kend, bátyám? 
- Az vagyok öcsém! 
- Nohát mit csinálna kend, ha valaki a haló ágyán pap helyett meggyónna valamit, s 
mikor már aztán meggyónna egy nagy vétket, mégsem halna meg az az ember? 
- Furcsa dolog, öcsém, azt tartom, ha a pap megállja szó nélkül, én sem adnám a 
dolgot odább. 
- No hát én sem adom odább, bátyám. 
- De tudod, ki ölte meg? 
- Amint az isten fejünk fölött van, és az isten napja besüt ránk az ablakon, úgy 
tudom, ki ölte meg és egykor a bizonyítványt is kezükbe adom. 
- Hát mikor lakol meg az igazi bűnös? 
- Ne avatkozzunk az úristen dolgába, bátyám, azt tartom, keményebben lakolt, mint 
az én eszem gondolja. 
- Öcsém,... én magyar ember vagyok... 
- Meg én is - mondja fölkelve Pista a padról, honnét az 
öreget idáig csak ülve hallgatta. 
- Annál jobb, kedves öcsém, - azért csak annyit mondok, - akár meghaljak annyi 
titokkal is, mennyit most mondtál nekem; de ha csak annyit mondhatnál az én 
uramnak, hogy nem Dunay lőtte meg az ifjú urat, hanem hogy földerül egykor általad 
a titok, - megáld érte a magyarok istene, - ne kérdezd, - én tudom, hogy 
miért. 
- Bátran megmondhatom bátyám, - de most többet fogóval sem húznak ki belőlem. 
- Eddig van? 
- Nincsen több! - hagyá helybe Pista, s Andrást haza ereszté, megígérvén, hogy a 
fiúnak reggelig is jól gondját viseli, reggel pedig úgy is hazamehet, csak ruhákat 
küldjenek utána. 
András kétszer is a pipa után nyúlt, hogy a félbehagyott dohányt majd kiszívja, de 
annyira megszállta fejét a gond a hallottak után, hogy mire kivette a 
tűzszerszámot, elfeledkezvén a pipáról, megint visszatette. 
András mindenféleképen hányta-vetette, hogy az öregúrnak így meg úgy mondja meg, 
de csak nem esett ki egy is úgy, ahogy ő szerette volna; azért abba hagyta a 
fejtörést; hanem neki vágott a kastélynak, abban pedig egyenesen a nagyságos úr 
szobájának tartott. 
Röviden elmondta a történetet a gyerekkel, de csak olyanformán, hogy nem a 
gyereket sajnálta beszédközben, hanem a szép vörös nadrágot. 
- Bizony, kár azért a gyönyörű vörös posztóért. 
- Üsse meg a kő a kend drága posztóját, mintha még nem kerülne egy nadrág ára, - 
hanem fogjon kend Baltayt, ha ezt a kölyket is elemésztik. 
- Ejnye de hamar meglódul a nagyságos úr, - csak nem halódik mindjárt, ha egy 
kisdiák kópéságba esik. 
- Nojsz, a másiknál is mindjárt ott kezdték, hogy meghalt. 
- Jó hogy eléhozta a nagyságos úr. 
- Talán jó kedve van kendnek András, hogy ott tapogatja kend, ahol nekem legjobban 
fáj? 
- Ne búsuljon a nagyságos úr, - előre is mondom, nem tudja mit akarok mondani. 
- Hallott kend valamit? - kérdi Baltay megszelídülve, egyszersmind helyet foglalva 
egy nagy székben. 
- Nagyságos uram! … megmondtam régen, hogy nem nyugszom addig, míg az ifjú grófot 
tisztára nem mosom nagyságos uram előtt. 
- Jól van, András, jól, - kend igen jó ember, - ha kenden állna, még a feketét is 
fehérre mosná. 
- Ha lehet, megcselekszem, nagyságos uram, - hanem ezt a munkák magamra vállaltam, 
remélem, meg is lesz. 
- Nagy fába akarja kend belevágni a fejszét. 
- Már fogom a nyelét, - bizonykodék András olyan hangon, melyre a nagyságos úr 
érdemesnek tartotta fölnézni, András pedig bizton tudta, hogy a nagyságos úr 
nagyobb figyelemre méltatta, tehát a rövides beszédet nem folytatá, míg nem 
kérdezték. 
Ennyi fogást okvetlenül meg lehet engedni az olyan embernek is, mint András, ki 
maga a megtestesült hűség és megcsontosult becsületesség; hanem neki is jól esik, 
ha egy pillanatban egy ártatlan fogást használ arra, hogy ura több figyelmet adjon 
neki, mint amennyit egy cselédnek odavetni szoktak. 
- Nem bánom András - szólal meg Baltay, - hogy kend így utána lát ennek a szomorú 
dolognak; de lássa kend, ahol eddig nem tapogatott ki senki semmit, ezután 
hasztalan keresgél kend ott már. 
- Nagyságos uram, nem is utcaszélen járok ám utána, - hanem azt mondom, hogy 
nyomon vagyok. 
- Vak nyom lesz az! - tamáskodék Baltay mintegy ingerkedve Andrással. 
- Nohát... Isten úgyse nem Dunay lőtte meg az úrfit. 
..................................................................................................................................................... 
De már ezt olyan kemény hangon mondá András, hogy Baltay nem tudta ülve megállni, 
hanem kikelt a székből, s Andrástól a folytatását kérte. 
András híven elbeszélte, amit hallott, az elbeszélés után pedig Pistáért küldött 
el - Baltay pedig némán lépegetett végig a nagy szobában, ki-kitekintgetvén az 
utcára, ha már jön-e az ember? 
András gyertyákat gyújtott, hogy a setétséget kiszorítsa a szobából, s midőn a 
meggyújtott gyertyákat az asztalra tette, Bowring úr kopogott be az ajtón. 
- Éppen jókor, - mondja Baltay! - s elmondá néki az előbbeni jelenetet, s az angol 
szívesen maradt, hogy a beszélgetésnek tanúja lehessen. 
Pista megérkezett. 
Az angol rögtön fölismerte Pistát, hanem úgy állt a kandalló mellett, hogy az rá 
ne ismerhessen, és hagyá beszélgetni őket minden közbeszólás nélkül. 
- Fiam, - mondja Baltay, - én szívesen hinném, amit mondasz. 
- Én pedig nem erőltetem a nagyságos urat. 
- Be tudnád ezt bizonyítani? 
- Mikor itt lesz az ideje, nagyságos uram! 
- Láttad azt is, mikor meglőtték? 
- Azt nem láttam, uram - pedig közel voltam. 
- Közel voltál? - kérdi Baltay gyanakodva. 
- Én is ott voltam akkor! - szól közbe Bowring - s ez a fiú velem volt! - teszi 
hozzá Bowring, hogy az öregurat útbaigazítsa. 
- Ám védjétek, édes fiam, az élőt, - mondja Baltay indulat nélkül, - én őt sohasem 
vádolom. 
- Nagyságos uram! - szól Pista, - nagy magyarnak tartják a nagyságos urat, - 
legyen bíró nagyságos uram maga, - nálam van papiroson a dolog - én nem értek 
sokat az ilyen dologhoz, - egy szóra odaadom a kész igazságot, - hanem ha az én 
két orcámat szégyen éri azért, hogy elvádoltam valakit, 
kérdem átossággal, - megérdemlem-e én? 
- Megállj, fiam! - inkább halj meg, - mondja Baltay. 
- Ilyenformán gondoltam én is legjobbnak, - okoskodik Pista, - de tán megérjük az 
időt, hogy a napja megkerül a szónak, - addig is isten velünk. 
András Pistát kísérte ki; Baltay pedig Bowringgal fogott kezet, s a nyakas 
magyarnak nagyon jól esett, mikor az angol keményen megszorítá a kezét. 
Midőn maga maradt az öreg, végiggondolá mindazt, mi öccsének halála óta történt, - 
Etelkének férjhezmenetelét, Imrének fölfogadását, és Galiba Pál tabuláris 
prokurátor úrnak tett ígéretét. - E három tárgy untig elegendő volt arra, amit 
éppen most csinál, hogy saját fejét vakarja; mert ezt már csakugyan nem lehetett 
volna Andrásra bízni, ki a dolgot hihetőleg sokkal gorombábban vitte volna 
véghez. 
Mentséget ugyan talált, mert Imréből embert fog nevelni, s a Baltay családnak 
legalább is leszen annyi jó tulajdonsága, mink egy divatlapi novellának, hogy folytatása következik , hát ezt nem bánta meg; de hogy gyanút 
gerjesztett magában Dunay iránt, s íme az elhamarkodásnak bizonyul; - ez olyan 
öreg hiba, miért más embernek aligha engedné a rovást. 
Sok volt egyszerre a tűnődés, elő kelle tehát venni azt a jó házi orvosságot, az 
alvást; és hogy még magyarabban essék ki az egész dolog, - azt gondolja, jobb lesz erről máskor gondolkodni. 
Andrást rég várja már, hogy leszedjen róla egyet-mást, de az még valahol lenn van, 
azt véli Baltay, eszeágában sincs, hogy a gazda már lefeküdjék; tehát maga teszi 
meg a kemény szolgálatot, s leveti a mentét, mi annyiból nagyon egészségére vált, 
hogy míg kihuzakodott belőle, vagy hármat roppant a háta, s alig tette le fejét, 
rögtön el is aludt. 
András azonban nem ólálkodott a cselédek között, hanem ment először is gróf Dunay 
inasához, kit éppen a kapu alatt fogott, s azt mondja: 
- Öcsém! ki van otthon? 
- Az asszonyságok bizonyosan otthon vannak. 
- No hát lódulj föl, öcsém, aztán mondd meg, az öreg András esedezik alázatosan, 
ha egy pár szóra meghallgatni kegyeskednének,... eredj,... fuss. 
András végignézett magán, hogy nem maradt-e valami igazítni való? s mikor minden 
rendén volt, szép kényelmesen fölsétált a lépcsőkön, az alatt pedig a másik cseléd 
megvitte a hírt, és izenetet is hozott, még pedig olyant, hogy “tessék besétálni!” 
Amint a belső szobákba ért, a grófnő kis lányát tartá ölben, egy kis beszélni 
kezdő lányt; az öreg nagyságos asszony pedig át meg átsétálta a szobát, s András 
mindjárt az ajtóküszöbnél hozzáfért a kézcsókoláshoz, mit el is végzett egész 
emberséggel, nem állhatván meg szó nélkül is: 
- Jaj, be régen volt szerencsém a nagyságos asszonyság ezen kegyelméhez! - mondja 
András, ki különben nagyon hamar megalkudott volna az asszonyfélén, s ha százát öt 
garasával kérték volna, nem veszett volna össze négy garasért; hanem azért vajmi 
jól esett neki, hogyha ő nagyságának kezet csókolhatott, mert mióta az édesanyja 
tejéről lemaradt, nem igen vesztegette a csókot; hanem ez a kis munka nem esett 
terhére a vénembernek, azért jövet menet, egyaránt véghezvitte, bármennyit 
szabódott is a nagyságos asszony. 
- De ritka vendég, András! - szól kedélyesen a grófnő. 
- Láncon vagyok ám én otthon, - ma sem tudom, hogy hogyan szabadultam le. - 
beszéli András az ifjú grófnőnek is kezet csókolván, mi alatt a kis lány bajuszába 
kapott, s a kis kövér ujjak közül egyenkint kelle kiszedni a deres szálakat, 
melyeket András csak saját öt ujjával szokott összefésülni. 
- Nem szabad, kis baba, - mondja az anya, - az öreg Andrást így megkínozni. 
- Dejsz engem meg nem ríkat egy könnyen! - tréfálódzék András, hagyván magát mint 
valami kezes állat; a kislány összevissza tépte volna Andrást, ha a grófné ki nem 
szabadítja. 
- Lássa András, - mondja a grófné, már milyen nagy lányom van, ma holnap férjhez 
kell adni, úgy-e milyen nagy gond? 
- Soha se búsuljon azon a méltóságos grófné, megjön az, kit az isten neki 
rendelt. 
- Ki tudja, megérem-e én azt? - mondja a grófnő. 
- De még én is meg akarom érni, méltóságos asszonyom! - szólal fel András neki 
tüzesedve. 
- Messze van az még András! - véli a grófnő. 
- Elérek én még az eszemmel odáig, méltóságos asszonyom, - vitázott András - Aztán 
van itt egy olyan csomó, megtisztelem átossággal, hogy így cselédésszel bele merek 
szólni, azt pedig el kell ám oldozni, pedig nekem is lesz azzal dolgom. Végzi be 
András olyan sajátszerű meggyőződéssel, melyre ellent mondani fölösleges munka 
volna, mert az idő fogja bebizonyítani. 
Az öregasszonyság föl s alá járt, s minthogy Andrást rég ismerte, hisz valaha, 
midőn megboldogult férje meghozta, még a hintólépcsőt is András eresztette le neki 
- valamint azt is tudta, hogy az öregúrnak leghűségesebb embere, ki mindemellett 
az igazságot is szolgálja, - tehát szívesen eltűrte, hogy az öreg beljebb menjen a 
szóval, mint azt bárkinek különben engedhette volna. 
Az öregasszony sokáig szótalan maradt, míg leánya Andrással beszélgetett, utóbb a 
dajka eltávozván a kis gyermekkel, az öregasszony András felé fordult. 
- András - nem panaszolom föl a jó istennek, hogy annyi gondot felejtett rajtam, - 
mert legalább nem értem rá a széken vesztegelni, hol néha jobban megöregszik az 
ember, mintha mindig gyalogol, hanem ez a harag emészt, - s 
látom, hogy vőm többet gondol szerencsétlen öcsém halálára, mint kellene, és 
nyugalmat nem talál... 
András szólni akart, de az öregasszonyság ritkán talált alkalmat bizalmas emberrel 
beszélni a dolog felől s most egy hosszában akarta elmondani egész mondókáját. 
- Ne feledje szavát, András - folytatja az úrhölgy - öcsém meghalt, - nekem is 
öcsém volt, - megsirattam; de vőmet fiamként szeretem, s én nem bánom, pöröljön az 
öreg, - ám vigye a Baltay-részt, melynek hiányát keservesen megérezzük, - de a 
gyanút engedje el, - ezt jogom van kérni. 
- Elengedi! nagyságos asszonyom. 
Az asszony megállt, nem várta e szót, mely András szájában nem lehet hazugság. 
Annyit küszködött magában, hogy Baltayval még e dolog miatt egyszer szemközt áll, 
- s most midőn a feleletet hallja, nem meri elhinni. 
- Mit mondott András? - kérdi az asszony. 
- Többé nem gyanakszik. 
- András, mindenre kérem, ezt az öregúrtól hallotta? 
- Éppen egy órával előbb, nagyságos asszonyom, - többé nem gyanakodhatik, még ha 
tán akarna is! - bizonyítgatja András, észre sem véve a hangos szóváltásban, hogy 
a gróf háta mögött áll, s az egész beszéd-fonalat érti. 
- Úgy tudva van már, ki ölte meg. 
- Egyetlen egy ember tudja, méltóságos gróf. - mondja tovább András, - elbeszélvén 
a délután történt dolgokat, - s az egész család meghatottan hallgatá a dolgot. 
- Becsületes ember! - kiált fel a gróf, Pistára gondolva, egyszersmind folytatja: 
- Mit gondol András, honnét jövök én most? 
- Nem tudom eltalálni, méltóságos uram, csak azt láttam alkonyattájban, hogy 
lóháton tetszett kimenni a kapun. 
- Éppen e becsületes ember hajlékából jövök, hová valóban furcsán vezetett a 
sors. 
- Látta a gróf úr a gyereket? - kérdi András részvéttel. 
- Mondom, onnét jövök, mert amint a ház előtt elmentem, egy vörös nadrágot látok a 
ruhaszárogatón lógni, tehát oda lovaglék, hogy megtudjam a vörös nadrág 
történetét, minthogy ily ünnepnapon kell szárogatni s íme kijön egy fiatal szép 
menyecske, elmondja a fiúnak kalandját, s én rögtön leszálltam a lóról, bementem s 
ekkorig a fiúnál maradtam, most pedig visszajövet a gazdát rendelém ide, hogy némi 
kis füvet küldjek a fiúnak, hogy izzadásba jöjjön. 
Belép egy cseléd, s jelenti, hogy egy ember a füvekre várakozik. 
- Bocsásd be! - parancsolá a gróf, - s a megnyílt ajtón Pista köszöntött be, némi 
katonai egyenességgel állván meg nem messze az ajtótól. 
- Barátom, - szólal meg a gróf, hadd szorítom meg a kezét! - mondja, utána nyúlván 
a kéznek, mely ugyan engedelmesen adá magát oda; hanem Pista megelégedett az 
odaengedéssel, s a szíves kézszorítást viszonozni sehogyan sem merte, csak hagyta, 
s a gróf kezében kiegyenesedve feküdt a kéz, de a gróf nem elégelte meg, azért 
mondja: 
- Bátran szorítsa meg, jó barátom, - méltó rá az a kéz, mely rólam oly irtóztató 
gyanút vett le. 
- Sajnálom, méltóságos uram, ha többet nem tehettem. 
- Csak azt mondja meg barátom, él-e még az az ember? 
- Nagyon hiszem, hogy él; de ez az élet nagy teher lesz neki. 
- Bocsásson meg neki az isten, én is megbocsátok! - mondja rá Dunay. 
- Ennek hasznát veszi méltóságos uram, - jegyzi meg Pista, - engem akart meglőni a 
boldogtalan, s az ifjú nagyságos urat találta, hanem megkérem a méltóságos 
grófnét, hogy az is bocsásson meg neki... 
- Szívemből megbocsátok! - mondja jósággal az ifjú nő. 
- Még nem tudja, méltóságos asszonyom, miért bocsásson meg neki. 
- Tehát ellenem mást is vétett volna? 
- Nagyot, méltóságos asszonyom, - mondja Pista, közelebb lépve, - talán majd 
jobban eszébe jut méltóságos asszonyom, ha megismer engem is közelebbről; mert 
egyszer látott ám engem közelebbről, még pedig azon napon, mikor az ifjú úr testét 
hazavitték. 
Míg az ifjú grófné emlékezni akart, az öreg asszonyság már kitalálta, hogy a kis 
szalagos szarvast Pista hozta haza. 
- Szegény kis szarvasom! - sóhajt fel a grófné. 
- Én vittem haza szegény párát, - mondja Pista. 
- Most emlékszem rá! 
- Aztán nem kérdi, méltóságos asszonyom, hogy azt a jámbor állatot ki emésztette 
el? 
- Tehát ugyanaz az ember? 
- Éppen az, - mondja Pista, - azért ha meg akar neki bocsátani, méltóságos 
asszonyom, - elhiggye, jót tesz a boldogtalannal. 
- Látni fogja őt? 
- Azt remélem, méltóságos asszonyom, s ha már egyszer meggyónta vétkét, - hiszem, 
hogy meg is bánta, mert maradt ideje rá. 
- Jó barátom, - szól közbe a gróf is, - én nem keresem őt. 
- Keresem én, gróf úr, mindenfelé tudakolom, s én rá fogok találni, - meg akarom 
tudni, hogy jobb emberré vált-e? 
Meghatottan álltak egymás körül, a dajka azonban megint bejött, s a kis gyermek 
nem akarván a dajka ölébe ülni, minthogy már járni tudott, némi kis körültekintés 
után Andráshoz ment, ki némileg a körön kívül állt, s az egész beszélgetésnek 
inkább tanúja volt. 
András fölvette a gyermeket, és merőn a szemébe nézett, mit a gyermek nevetve 
viszonzott, és hangosan kacagott. 
A beszélgetők közül az öregasszony vette észre, s Andráshoz közeledve mondja: 
- Lássa, András, ez a gyermek nem érte még meg, hogy a Baltayak közt békesség 
volna! 
- Nagyságos asszonyom, még ez a gyermek megéri. 
- Gondolja, András? 
- Egyebet is gondoltam, nagyságos asszonyom, talán amit mi véghez nem tudtunk 
vinni, véghez viszi ez a gyermek. 
- Akkor nyugodtan halok meg. 
- Akkor kár volna mindjárt meghalni! 
- És miért? 
- Majd akkor megmondom, nagyságos asszonyom, ha az isten addig éltet. 
András aztán jó éjszakát kívánt, s míg Pista a füveket szedte össze, az öreg 
megnézte, hogy ura mit csinál? 
Aludt már Baltay, mire András azt mondja - előbbi 
gondolatát fonogatván, mit egykor megtörténendőnek hitt, aludjunk, de meg ne haljunk addig. 
Anno ezernyolcszáz egyben a magyar földesúr széles urodalmában csak kis király volt, egyéb semmi. 
Hej de sok ember szeretné ezt a századot elölről kezdeni. 
Midőn Festetics a legelső hírt vette a nádor eljöveteléről, láttuk, hogy egy maroknyi bankót osztogatott el, s 
végre a kis majorosnak még adósa is maradt öt forinttal, - most pedig, mikor már 
eljövetelének napjáról is tudósítva lőn, minden fiókból kiürítette a pénzt, 
csakhogy meglegyen mindaz a becsület, mi egy magyar nemesnek házától kitelik; 
tehát nem kíméltek semmit. 
Megnyergelték a Balatont, és századok emlékezete óta most ment a legelső nagy hajó 
a lomha vízre, mely három vármegyének földjét fekszi el, alig adván egyebet egy 
kevés fogásnál, mit gyakran életveszedelemmel fognak meg, s néha napján oly 
temérdek gardát, hogy a halász sem eladni, sem 
megenni nem bírja mind, tehát mégis koldus marad a nagy szerencse mellett. 
Még tizenöt esztendővel ezelőtt magam is láttam 
erős bordáit annak a nagy hajónak, melyet a gróf temérdek költséggel építtetett 
föl, s ezen hordozá meg a nádori vendéget a zajos hullámú vízen egész azon pontig, 
hol a badacsonyi nyugoti oldalból kiválnak azok a hegyek, melyeknek romfészkeiben 
a múltak emléke tanyázik. 
A Bakonynak legizmosabb fáit döntögeték el, hogy a hajótest megalakuljon; Bécsből 
az első kárpitost hozták le, hogy fölrakja a hajó belsejére mindazt, mit 
bársonyból, selyemből szépet kigondoltak, az aranyat pedig se hosszában, se 
vastagában ne kímélje, legalább legyen olyan, hogy midőn elkészíti, maga bámulja 
meg legjobban, s ne higgye el, hogy ezt ő maga csinálta. 
A gyönyörű hatos fogatot messze földön szedték össze, - a hintót a birodalmi 
fővárosból hozták, s a kocsi főfelügyelő mindig kesztyűt húzott, mikor a kocsihoz 
nyúlt, olyan fényes volt, s midőn minden készen volt, hogy a nagy vendéget 
elfogadják, remegve várták a közeledő napot. 
Végre Szapáry levele megérkezett; a nap, az óra meg lőn 
határozva, de egyszersmind az is, hogy a főherceg nádor a környékben levő 
elbocsátott és rokkant katonákat látni akarja, e célból tehát a megyei alispán 
rögtön rendelkezett, hogy minden ilyen ember a megye költségén jelenjék meg, és 
hacsak nem fél holt, el ne maradjon. 
A gróf gondoskodék, hogy ezek is mindennel elláttassanak, azért a városnak minden 
bejárásánál őrök álltak, hogy őket útbaigazítsák. 
A megérkezés előtti napon néhány száz ember vergődött össze, és a városnak 
sajátszerű látványul szolgáltak, levén egyik béna, a másik sánta, a harmadik 
megint másféle, amint a kard, puska, vagy ágyú vétett neki, mert akkor az ép ember 
katona maradt halálos holtig, és csak a hibásat eresztették 
haza. 
Már alkonyat volt, midőn a kocsik egyikéről egy falábas ember szállt le, s egy 
közönséges furkós bot segítségével élvén, a kapott utasítás nyomán ment el a 
kirendelt szállásra egy vezetővel, minthogy Keszthelyen, mint mondja, sohasem volt 
életében, következésképpen nem tudja, melyik utca merre van, és hihetőleg nem 
ösmer egy lelket. 
Az ilyent gyakran gondolja az ember, aztán mégis csak talál egy ösmerőst, néha 
éppen olyant, akit nem is akar talán megismerni; de kénytelen vele. 
Még nemrég nyugodott el a nap, az alkonynak maradt annyi világa, hogy a falábas 
embert megismerhessük, ki nem egyéb, mint Meddig Józsi, kinek az orvosságivás 
egyik lábába került, s most már éli az obsitos mesterséget, hogy holmi apró 
munkáért kenyeret vetnek neki, s egy kis hazugsággal néhány garast szerez. 
Valóban kínos élet, kivált olyan embernek, mint ő, ki annyi embert vert a pad alá, 
s most már minden pockot kénytelen elnyelni, és egy meszely borért fél napig 
elhazudozni valamelyik kurta csárdazugban. 
Hadd menjen szállására, holnap találkozunk vele úgyis; ennyiből pedig 
elgondolhatjuk, hogy nagyon kevés ember van, aki cserélni kívánna vele, - 
egyszersmind tanulja meg minden panaszkodó ember, hogy sorsát és annak terhét 
mindig mérje más bajához, hogy felével legalább is megkönnyebbül; aztán nemcsak 
annyi a baj néha, hogy a pohár csordultig telik már; hanem még melléje is 
folyhat. 
Megelevenedett a kis város, néhány vármegyének minden dúsgazdagja odatódult 
vendégnek, s aki valaha látott egy főispáni beiktatást, könnyen elképzelheti, 
mennyi aranyos mentét lehetne összeszedni Keszthelyen, ha az ünnepély után egy 
rakásba tennék. 
A leírásból sokat meggazdálkodunk, és csak a legérdekesebbet említjük meg, majdnem 
azon száraz szavakkal, minőt kútforrásunk nyomán mondhatunk, azt tudniillik, hogy 
a főherceg ezen kellemes meglepések emlékét öregbíteni akarván, az egész 
társasággal megnézé előbb a gazdasági intézetnek minden hozzátartozandóságát, 
kiment a legközelebbi szántóföldek egyikére, hol aztán saját kezeivel igazgatott 
egy ekét, melynek nemzeti színre festett szerkezete a keszthelyi könyvtárban mai 
napig is megvan. 
Szóról szóra megtörtént dolgot mondunk, szavainkért levéltári oklevéllel állhatunk 
jót, tehát nem erőlködünk a kiszínezéssel, menjünk ki a szántóföldre, - s ha 
valaki olyan is eltévedne, ki a csiszolt padlón kívül egyébre nem lép, ne irtózzék 
meg a gyöptől, hisz a legnemesebb vérnek első cseppje azért nemesedett meg, hogy a 
földön patakzott el, s ha már tartózkodik valaki a földre lépni, vessen legalább 
magára keresztet, hátha valamelyik ősapjának elporlott csontjára lépne. 
Megmondom alább, hogy nem a címeket akarom fölmérni, hanem midőn a magyar nemzet 
nádort választott magának, kit jobban meg nem tisztelhettek, minthogy nagyobb 
úrnak ösmerik el önmaguknál, szívesen megösmerem, hogy magas hely, hová őt 
emelték. 
S ím leszáll ünnepelt helyéről, megfogja 
az ekét, hová idáig csak jobbágy tette a kezét, - egy 
ország boldogsága nyugszik kezében, s hantot fordít vele, míg az egyik 
zászlós, Szapáry József az ostort tartja, Festetics gróf pedig 
maga a két ökröt vezeti. - Hasztalan tagadnám, nem bírom hidegen nézni, 
pedig csak lelki szemeim érnek el idáig, - s ha ezt közönyösen nem bírom nézni, ne 
engem okozzatok, - hisz én csak büszke vagyok arra, hogy ti voltatok a hatalmas 
magyarok, s ezt az embert nádornak ti választottátok. 
Korrajzot írtam; költeményt írhatok, ha tudok; de némely megtörtént dolgot eltagadni vagy hazudni , az előttem ez 
esetben mindegy. 
A szokatlan látvány megható volt, - néhány ezer jobbágy levett kalappal nézte a 
kenyérkereső szerszámot olyan kézben, melynek tulajdonosáról boldog együgyűségében 
talán azt hitte, kenyér helyett mindig kaláccsal él. 
Higgyék meg, tisztelt olvasóim, nagyon szép erkölcs, midőn a férfi nyugalommal hal 
meg, vagy a szenvedések alatt panasztalan áll meg; de mikor 
annyi ember zokogás nélkül könnyezik , midőn sem rémület, sem félelem nem 
csikarja ki a könyűt, és mégis egy szempillantás alatt annyi 
nedves szemet látunk , ne tagadjuk meg ezt a kis igazságot, - nagyon 
szánandó volna másképp tenni, mint annyi ezer, - s ha ott vagyunk, egyúttal 
bizonyosan magunk is csak könnyezgettünk volna. 
Büszke népe a tündérpalotáknak! Ím Szapáry az ostort viszi, Festetics két ökröt 
vezet, - állj melléje, mérd össze vele magadat, vajon a két ember náladnál 
mennyivel lesz kisebb ? 
De miért e feleselés, az ég is megkönnyezé e jelenetet, s néhány gyér esőcsöpp 
hull alá, s a nádor fehér köpönyegben lépdel azon a barázdán, melyet az eke keze 
előtt hasított föl, míg a barázdán végig ér, a “Georgicon” 
növendékei zengenek egy hatalmas kart, mely a szép ünnepélyt még buzgóbbá 
tette. 
Visszafordult a menet, - a nép mohón vitt emléket az új barázdából, s a lelkes 
gróf jutalmazottnak látta magát, egyszersmind az ekét ereklyeképp a múzeumába 
helyezte. 
Következett a szemle a rokkantak fölött, hanem mielőtt a nádor odaérne, mi tartsuk 
meg először is a szemlét. Katonai rendezésről ugyan nem volt szó; hanem az egykor 
megszokott ösztön mégis rendbe sorakoztatá őket, s minthogy Holvagy Pista csak úgy 
kiállt, mint a többi, megint hamar megismerte a falábosok között Meddig Józsit, az 
meg viszont Pistát. 
Mindenik tudta hol a helye, s ha a csatákban szomszédok valának, igen természetes, 
hogy most is egymás mellé állnak. 
- Visszaeresztettek a más világról, Pista? - kérdi megdöbbenve a szabados. 
- Elevenen, pajtás, - mondja Pista, - hanem látom a te egyik lábadat mégis ott 
csípte a pokol ajtaja. 
- Azt tartom egy is elég oda. 
- Hát a másik lábad nem kívánkozik a pajtása mellé? 
- Pista! - mondja a hídvégi végig borsózva azon gondolatnál, hogy Pista azt is 
tudja, amiért az ő nevét a pokolban már azt ajtóra írták, - ez az én falábam a te 
öcséd ám, úgy nézd. 
- Nem értem! 
- Pedig érthetnéd; mert alólad vettem el; - okoskodik paraszt módra a sánta, - 
hogy ha meg nem iszom az orvosságodat, mai napon jóformán te sétálnál rajta. 
- Nem nekem szánta az úristen, kedves pajtásom, azért csak viseld békével, talán 
jobb útra visz, mint az a másik, mi az édesapád után maradt rád; csakhogy aztán az 
ép lábad félre ne terelje ezt is. 
- Pista! - mondja megint a szabados, - azt tudod, hogy egy haláltól nem félek, 
mikor már melletted egypár százszor láttam anélkül, hogy kellettem volna neki; de 
ha már annyiszor itt feledte rongyos testemet a földön, - öcsém Pista, hagyj nekem 
annyi időt, hogy szakadozott lelkemet annyira összefoltozhassam, hogy a más 
világra valamiképp egy darabban vihessem el. 
- Miattam meg nem halsz, - mondja Pista, - élj, ameddig tudsz, - miattam nem 
jöttél a világra, miattam ne is halj meg. 
- Elhiszem, te mondád! - nyugvék meg a szabados - hanem egyet kérek. 
- Ha elbírom, kettőt is megteszek. 
- A Bakonyban van egy csárda a keresztútnál , oda húzódtam 
el az emberek elől, oda csak az szorul be, kit a zivatar elfog, s kit az éjjeli 
világosság is elhagy; ha véletlenül meghalnék, legalább temess el: talán most már 
megérdemlem! 
Annyi búbánat volt a nyers szabadosnak e néhány szavában, hogy a másik 
önkéntelenül keze után kapott, s úgy megszorítá, hogy amaz alig bírta már 
elállni. 
A szabadosnak jól esett ez a kézszorítás, maga sem tudta, mi ebben az, ami jó; de 
elég annyi, hogy fölzaklatott lelke elcsöndesedett, s mire jel adaték a rendbe 
állásra, falábát a másik mellé helyeztette, mintha tudja mikor, azt is 
rászoktatták volna. 
Végig ment a soron a nádor, s majdnem minden másodiknak irományát végig nézte, s 
így került a sor Pistára, kitől a furcsa oklevelet éppen most veszi át a 
nádor. 
- Halotti bizonyítvány! - mondja magában a nádor, s nagy 
meglepetéssel kérdi: - mikor kapta kend? 
Pista szóról szóra megmondá az évnek, hónapnak és napnak számát. 
- De hol kapta kend ezt? 
- A nagy kórházban Pécsett. 
- Voltak kendnek sebei? 
- Nagyok, fönséges uram, az orvos urak kétségbe is estek miattuk, sőt már temetni 
is vittek. 
- És...? 
- Bíz én lemásztam, fönséges uram, - hanem mikor fölgyógyultam, megint 
berukkoltam. 
- Most már értem! - mondja aztán utána a nádor, rögtön följegyeztetvén a nevét 
Szapáryval, egyszersmind a főorvost is, ki a halotti bizonyítványt kiadta, s midőn 
a jegyzék készen volt, a főherceg magához vette. 
- Semmi kétség, - gondolá a nádor, - ez ember egyike azoknak, kik a kórházi 
lelkiismeretlenség dacára életben maradtak, s minthogy életben maradt az ágyúknak 
és orvosoknak dacára, illő, hogy jutalmat vegyen. 
A szemle végét érte, s a nagy vendég részt vőn egy megvendégelésben, melyben a 
vidéknek színe is részesült, s emlékéül e napoknak, a jelenlevők beírák nevüket a 
vendégkönyvbe, mely máig a könyvtár asztalán hever. 
E névsor a későbbi évek egyikében megint tetemesen szaporodott, a többi közt ott 
van Estei Ferdinánd főhercegnek neve e magyar írással: “Itten láttam egy igazi magyar embernek bölcs 
munkálkodását.” 
Szétment aztán a bámuló nép, Pista megígérte a szabadosnak, hogy gyakran 
megkeresi, - amint be is váltotta szavát, még pedig igen híven, mint alább 
meglátjuk. 
Addig is néhány évet pihen történetünk, s a közbeeső évszakok történetéből egész 
1806-ig a legközelebbi fejezetet mondjuk el, ránk nézve elég érdekkel bír az 
is. 
A körmendi levéltárnak vas ablakain, vas ajtaján kívül három nagy lakatja volt, 
hanem a legerősebb lakat mindenesetre az öreg Csapó volt, ki az uradalmi tiszteket 
sem eresztette tovább, mint a folyosóra nyíló ajtóig, s inkább elácsorgott az ajtó 
előtt beszélgetés végett, mint azt megengedje, hogy valaki az ajtón belül tegye 
lábát. 
Minthogy éppen idáig jöttünk, elgondolják önök, hogy hiában nem jöttünk, tehát 
adjunk számot róla. 
Tekintetes Csapó uram már korán reggel körüljárta a híres körmendi kertet, melynek 
derekán áll az ódon kastély, s az ifjú lelkű öreg olyan nyugalommal járdalt, 
mintha a kert éppen úgy az övé volna, mint a hercegé, minthogy a hercegi háznak 
még a legutolsó íródiákja is mintegy családtagul tekintetik, s ezen viszonyból 
magyarázható az a ragaszkodás, mellyel minden tiszt viseltetik hercegi ura iránt. 
Csapó úr megfordult; mert zsebében rugódozni kezdett egy félökölnyi óra, s ütni 
kezdé a reggeli hat órát, mi őt a levéltárba hívta; hanem midőn megfordulna, 
észreveszi a vasmegyei első alispánt, ki az öregúr után ballagott a kertbe. A 
találkozási szokott mondókát elengedvén, a beszélgetés fonalát ott vesszük föl, 
hol az történetünkre vezet, úgy hisszük mindjárt odaérünk. 
- Alszik még a herceg, - mondja az alispán - tehát - nem akartam ilyen korán 
alkalmatlankodni. 
- Hat óra! - felel Csapó, - eddig már bizonyosan ébren van. 
- Ilyen korán fölkél? 
- Mióta Bécset odahagyta, igen korán kel föl, s éppen tegnap mondá, hogy aludni 
majd holta után is ráér. 
- Nem unja el magát a herceg? 
- Hogyan unná el, mikor minden után maga is elmegy, s a legutolsó káposztás kertet 
is ismeri. 
- De nincsen jó dolga, hogy azt a sok tisztet tartja! 
- Hát ki tartsa, ha ő nem? - mondja Csapó némi bosszúsággal. - A herceg maga 
beszélte nekem, hogy már más is mondott ilyesmit; mire ő azzal válaszolt, hogy őt 
is megfogadja, s ha egyéb dolga nem akad, egész nap tartsa ki az ablakon az 
ujját. 
Az alispán nem tudott felelni, és éppen szerencsére meglátta, midőn a komornyik az 
ablakokat nyitogatta, mi világos jele volt annak, hogy a herceg csakugyan ébren 
van. 
Csapó úr szokott lépésben tartott a kastélynak, vele az alispán lépdegélt közönyös 
tárgyakról beszélvén s minthogy Csapó már a levéltár ajtaját is kinyitotta, az 
alispán a tisztítóvashoz dörgölvén csizmáját, szintén be akart menni. 
- Bocsánatot kérek, - mondja Csapó, - ide már nem ereszthetek be senkit. 
- Még a viceispánt sem? - kérdi amaz némi nehezteléssel. 
- Még a nádorispánt sem! - mondja hivatalos 
kérlelhetlenséggel, - kivévén, ha kegyelmes hercegemtől engedelmet nem hoz. 
- No hát majd megkérem a herceget! - véli az alispán annyi daccal, mennyi 
szükséges annak megértésére, hogy egy alispán elegendő nagy hatalom arra, hogy 
bemenetelt eszközöljön. 
Csapó föl sem vette duzzogást, hanem egy légyverővel a legyeket kezdé 
meghajszolni, minthogy a szemtelen állatok nem elég, hogy ajtónyitáskor beszöktek 
oda, hova alispánt rimánkodva sem eresztenek be, sőt ezenkívül még Csapó úr 
pápaszemére is ráültek, hová még csak utánuk sem üthetett méltó haragjában. 
Az alispán azalatt fölért az emeletbe, s az előszobában lévő huszártól kérdi: 
- Fönn van a herceg? 
- Már fönn vagyok! - kiált ki a herceg, a félig kinyitott ajtón kinézve, és 
fejbólintással üdvözölvén az alispánt, - negyedórai türelmet kérek, míg 
felöltözködöm. 
- Szabad engedelmet kérnem, addig a levéltárt megnézegetni? 
- Oda lenn van Csapó úr? - kérdi a herceg, megbecsülve említvén egyik tisztjének a 
nevét. 
- Éppen azért kérem az engedelmet hercegségedtől, mert ő éppenséggel nem akar 
bebocsátani. 
- Azt elhiszem! - mondja rá a herceg mosolyogva, - hanem tessék megmondani, hogy 
én megengedtem. 
Az alispán lesietett a lépcsőn, jól esett hiúságának, hogy a hivatalnoknak 
makacssága némi megtorlásban részesül; azért neki készült tekintéllyel lépegetett 
a levéltár ajtaja felé, honnét Csapó úr éppen kitekintett, és bevárta az 
alispánt. 
- A herceg megengedte!... - mondja a vendég egész biztossággal lépve a küszöbre, 
hogy a levéltárba lépjen. 
- Ezerszer kérek engedelmet - mondja Csapó. 
- Talán most sem akar beereszteni Csapó barátom? - kap a szóba amaz. 
- Még most sem tehetem azt. 
- Tehát nem hiszi, Csapó barátom, hogy a herceg nekem engedelmet adott. 
- Szóról szóra hiszem; hanem engedelmet kérek, - mondja odább a szigorú lakat, - 
engem Csapónak hívnak, mikor otthon vagyok, hanem itt már levéltárnok is vagyok, s 
annak semmi köze ahhoz, hogy Csapó ő kigyelme elhisz-e valamit, vagy sem? Hanem ha 
alispán úr nem sajnálná a fáradságot, fölsétálni ő hercegségéhez és csak akkora 
papíron is, mint a tenyerem, hozna egy kis írott engedelmet, akkor bizton 
beeresztem. 
- Nem tréfál, Csapó barátom? 
- Nem én, uram; mert tetszik látni ezeket a kemény vasajtókat és iszonyú 
lakatokat, ha azt akarná a herceg, hogy mindenki keresztül-kasul járhasson, akkor 
ezek nem volnának szükségesek, főleg pedig én lennék itt a legszükségtelenebb 
ember. 
- No hát majd hozok írást! - mondja bosszúsan az alispán, újra fölkullogván a 
lépcsőzeten, míg Csapó úr fehér haját egy görbe fésűvel rendbe hozta, mentéjét 
helyre rángatta, mintha saját szilárdságát méltányolni akarná, hogy hivatali 
esküjének eleget tett; mert hisz eszébe jutott a kemény eskü, mit hivatalba 
léptekor letett, és úgy eliszonyodott bele, hogy mikor már az esküt elmondá, a 
három ujját mégis fönnfeledte. 
Az előszoba ajtaja kinyílván, a herceg is kinézett. 
- Nos, - mondja a herceg jó ízűt nevetve, - nincsen ott Csapó úr? 
- Dehogy nincsen, főméltóságú herceg, de akármit csinálok is, be nem ereszt; míg 
hercegséged erre írásbeli engedelmet nem ad. 
- Legyen meg! - véli a herceg, rajzónnal egy kis szakadék-papírra írván az 
engedelmet, mit az alispán nagy megelégedetten vitt le a levéltárig, s a becsukott 
ajtón kopogtatni kezdett. 
- Mindjárt nyitom az ajtót! - szól Csapó az erős kulcsot megfordítván 
belülről. 
- Hozom az engedelmet, - mondja az alispán. Csapó helyreigazítá a homlokára 
föltolt szemüveget, s midőn az utolsó betűt is már harmadszor megnézte, kitárta az 
ajtót, és nagy figyelemmel utat engedett az alispán úrnak, hogy a terembe 
mehessen. 
Míg az alispán úr körültekintett a teremben, hova oly nagy kínnal juthatott be, 
Csapó úr egy létrát mászott meg, s a herceg által adott engedelmet egy 
gombostűvel, mint valami ritka pillét, vagy bogarat a fiókok egyikére tűzte. 
- Azt gondoltam, kedves barátom Csapó, hogy azt eldobja. 
- A világért sem! - mondja a levéltárnok, - ez 
bizonyítványa annak, hogy kívülem más is volt itt benn. 
- A patvarba, barátom, Csapó, - csak nem viszek el valamit. 
- Ezt Csapó uram szóról szóra elhiszi! - mondja az öreg, s az alispán megnyugvék, 
nem jutván eszébe, hogy Csapó nagyon megkülönböztette azt, amit ő maga, mint Csapó 
hisz, attól, mit a levéltárnok elhinni köteles. Az alispán hátra tett kézzel járt 
körül, s a nagy iratszekrények fiókjain levő föliratokat figyelemmel olvasta észre 
sem vevén, hogy Csapó úr mindig szemmel tartja, s oldalt nem nézne a világ minden 
kincséért sem; mert a sok kinn heverő iratok közt sok olyan van, mely minden 
embernek való. Az alispán úr kíváncsian vizsgálódik szerteszét s 
midőn már majdnem minden fiók föliratát megszemlélé, a legutolsónál tovább 
maradt; mert a fiók kihúzva, alatta pedig egy nagy pörcsomó feküdt, mindkettőn 
ugyanazon egy cím levén föltűnően vastag betűkkel: Baltay contra 
Baltay . 
- Ezt a pört jól ismerem - mondja az alispán. 
- Nem lehetetlen! - hagyja helybe Csapó némileg meglepetve, nem mintha a pörnek 
fontos tárgyát ismerné, hanem mivel az iratcsomó hív megőrzésül adatott át. 
- Annyira nem lehetetlen, hogy dolgoztam is egykor a pörben, s mondhatom, hogy az 
ifjabb Baltay-ág minden vagyonából kipusztulna, ha egyszer befejeztetnék; 
mert... 
- Bocsánatot kérek, - nekem most nincsen időm. - jegyzi meg az öreg bosszúsan, 
egyszersmind tűrhetetlenségének jeléül füle mellett vakaródzva, mit aztán alispán 
úr is észrevett, és még egy körülpillantás után megcsinálta a lábvakarintást, és 
elkövetkezett Csapó uramtól, ki ugyan rég szerette volna kilökni, hanem ez a 
gondolat aligha nem késő. 
Dél felé lehetett az idő, Csapó már elvégzé dolgát, a Baltay-pört fiókjába tevé, s 
egyszersmind ráadásul az alispánnak bemeneti jegyét előbbi helyéről a 
Baltay-fiókra tűzte. 
- Beereszt Csapó úr? - kérdi a herceg kopogtatván az ajtón, mit emez rögtön 
kinyitott, s a herceg a levéltárba lépett. 
- Engem is kegyelmes hercegséged eresztett be, még pedig erős eskü mellett, - 
panaszkodék Csapó - de látom, hogy mától fogva olcsóbbért is be lehet jönni. 
- Na, ne haragudjék, édes Csapóm, - az alispán mindössze is csak egy ember. 
- Csak aztán meg ne bánjuk, hogy e szigorún őrzött helyen csakugyan egy emberrel 
több volt, mint kellett volna. 
- Majd elfeledi azt, kedves Csapóm. 
- Nem hinném, kegyelmes uram, - és megengedi hercegséged, ha mondom, hogy az ilyen 
ajtót nem jó nyitva feledni. 
A herceg valóban bánni kezdé a dolgot, s midőn a levéltárból kiment, bizonyossá 
tette Csapó urat, hogy e helyre többé senkit sem ereszt. 
Csapó úr bezárta az ajtót, midőn a herceggel együtt elment, hanem van az ilyen 
szörnyű pontos embereknek valami előérzetük, mely nekik az engedékenységet 
megtiltja, - és ellenünkben ismét megvan az engedékenyeknek az a 
szerencsétlenségük, hogy az engedékenységnek okvetetlenül rossz következése lesz, 
mikor aztán a másik fél előáll igazságával, s megmondják: itt 
van, ezt megjövendöltem. 
Ezernyolcszázhatodik esztendőben minden jóravaló tanító így adta elő Zalamegye 
földleírását: Zalamegyében legnevezetesebb helyek 1-ör Keszthely... 
S ha már a diákgyerekek is így mondák, sőt ha nem mondák, abban az időben még jól 
föl is fenekelték, kár volna háborgatnunk az olyan embert, ki 1806-ban tanulta 
Magyarország földleírását, azért vállaljuk el, hogy Zalamegyében akkor csakugyan 
Keszthely volt a legnevezetesebb hely, tehát nem kételkedhetünk, hogy a gróf 
vendégszeretete temérdek embert vont a kis fészekbe, s így néhány ismerősünkkel 
megint csak ott találkozunk. 
Azon időtájban történt az a nevezetes csoda, hogy “Kártigám kisasszonyt” minden 
háznál az éléskamarába szórták, “Pokolkői Vendelt” eltépték, “Vassziklai 
Fridolint” pedig tűzbe lökték: mert valami verses könyvnek szaladt híre, melyről 
először beszélgettek, utóbb néhány verse szájról-szájra ment, azután szerelmes 
ifiurak aranyos szélű papirosra egyes helyeket szépen megírva adogattak belőle a 
kisasszonyoknak, végre elvetődött egy-egy példány minden vidékre, hol aztán egy 
sajátszerű és csak Magyarországban ismeretes “olvasótársaság” kezébe 
kerekedett. 
Engedelmet kérek egy kis kitérésért, de ezt az olvasótársaságot meg kell 
magyaráznom már a jelenkor miatt is; - mert hála legyen érette az egeknek, 
“olvasótársaságaink” máig sincsenek; hanem azért nem következik, hogy ezelőtt 
ötven esztendővel éppen úgy nem olvastunk volna, mint ma; mert - egész 
őszinteséggel legyen mondva, akkor is csak úgy lopták el egymástól a könyvet, mint 
ma. Ez a legolcsóbb részvény, mellyel valaki tagja lehet egy 
olvasótársaságnak. 
Minthogy a tisztelt közönségnek legnagyobb része annyi idő óta egész máig nem 
veszi, hanem csak lopja a könyveket, - hadd lopjak én is egyszer, nem mástól, 
hanem magamtól. 
Valahol, - jó lélekkel nem tudnám megmondani hol? elég az hozzá, valahol meg 
emlékeztem én arról, miképpen szokás nálunk könyveket olvasni, - s ezen olvasási 
módban a könyvön két igen furcsa jel marad, 1-ör a szamárfül (szóról szóra így nevezik) 2-or a bekörmölés . 
Valóban gyönyörű sors vár egy könyvre, midőn úgy kézről kézre adták, s minden 
háznál újabb és újabb szamárfüleket kap, ami mindenesetre nagy megtiszteltetés az 
íróra nézve; mert minél többen olvasták, és minél többször olvasták végig, annál 
inkább szaporodik a fül. 
Ez az ősrégi méltánylása a munkának nagy veszedelemben forog, - most már itt-ott 
akadnak kisasszonykák, kik hímzett jelezőt tartanak, azzal jegyzik meg, hol 
hagyták az olvasást. - Így tehát a szamarak fülét nem veszik oly gyakran igénybe, 
de annál biztosabb jövendője van még a bekörmölésnek. 
Méltóztassék kézbe venni egy viselt külsejű könyvet, tessék megszámlálni a 
bekörmöléseket, és ha megengedik önök, okoskodjunk egy kissé. Íme, a legelső 
bekörmölés a mondatnak kellő közepére esik: ebből bátran következtethetjük, hogy 
ez szobalány, kit asszonya kiált, az asszony pedig zsarnok, hisz a kis cicusnak 
alig marad annyi ideje, hogy vékony körmével a mondat közepén egy jelet rántson. 
Odább mehetünk, a körmölés ritkábban fordul elő, akkor is a mondat, vagy éppen a 
fejezet végén, az értelem, a párbeszéd, eszmemenet tökéletesen befejezve, - ez az 
öreg mámi, őt már nem igen zavarják, - egész nap ruhákat foltoz, konyhára nem 
megyen, - rendesen megkérdik, lehet-e tálalni? következésképpen tőle függ 
kiszámítani, mikor fog a fejezet végére érni. 
Menjünk odább, a körmölések valamivel sűrűbbek, - s ha figyelmesek vagyunk, 
észrevehetjük, hogy mindenik az elválasztó pillanat előtt, - a találkozás, a csók, 
ölelés még ezután következik; azt a néhány sort ugyan még reá lehetett volna 
olvasni; de nem, - ezt a menyecske olvassa, - kimegy, gondolkozik, - véli, hogy mi 
következik, - bejő, - a könyvbe tekint, elpirul, mosolyog, fönnhangon mondja: 
“tudtam!...” (Persze, hogy tudta.) 
Odább, odább, - a körmölések folytatvák, csakhogy mindenütt a találkozás, a csók, 
az ölelés után... Semmi kétség, ez fiatal leány, - nincsen annyi türelme, hogy még 
azt ne tudja, mi következik? Nagyobb igazság okáért egy helyütt két szamár fül, 
hogy a kedvenc helyet máskor is fölkeresse s vagy tízszer elolvashassa. 
Furcsa, ez a lap még viseltesebb is, mint a többi?... Hogyne? Hisz ez az ismétlés, 
aztán hány lánybarátnak olvasta ezt föl, és ki tehet róla, hogy a rózsaujjak is 
megviselik a könyvet, egyébiránt is, kivált most már, oly átkozott vékony 
papirosra nyomják. 
Még levelezhetünk, - néhány zsírcsöppöt találunk, - ah, ez már valami négylábú 
állat, diák a gimnáziumból, szalonnát eszik a süldő, s minthogy eszik is és olvas 
is, egy falat szalonna a könyvre pottyant. 
Valamivel odább rettentő sok karmolás, - ez megint a diák, oskolába vitte magával 
a könyvet a gaz kölyök, a szerencsétlen tanár óraszámra pusztítja mellét, - 
szigorún ügyel szerteszét, s a diák lopva olvasván a könyvet, minduntalan 
bekörmöli, hogy a folytatást el ne tévessze. 
Jaj azon könyvnek, melyet be nem füleznek, és be nem vakarnak, mert ha aztán 
legalább a táblán nincsen egy-két “saját kezével” jel; kedves írótársam vedd meg a 
kötelet, vagy vágd el a nyakad. 
Azonban ekkora kitérés után, kegyes engedelmükkel, menjünk vissza, s mondjuk el, 
hogy 1806-ik esztendőben valami nemes könyv járt kézről-kézre (nem akartam mondani, hogy lopták, ámbár akkor is 
kézről-kézre ment volna), a könyvnek címe volt: 
Himfy Szerelmei. 
Rettentő figyelmet gerjesztett, - az öregurak mindjárt a Himfy szónál kezdék, boncolták, aztán lett belőle Hím és fej ; de ezt a magyarázatot az y - betű rettentőn megzavarta, - 
fi csak í-vel lehet írva; tehát nem him-fi, hanem ez név, Himfy ; meglehet falunak a neve és prédikátum, s minthogy ypszilonnal van 
írva: nemes ember. Azonban az már mégis szégyen gyalázat, hogy Himfynek szerelmei 
is vannak, és így palam et publice nyomtatásban árulja. Dictum factum, 
deliberatum, ez már hallatlan dolog, - higgyék amici, ha ez így megy, elsüllyed a 
világ. Pokolba a könyvvel. 
A mamák ezt hallják, - náluk több a kíváncsiság, vajon mitől süllyed el a világ, 
kezdik olvasni a könyvet, - a kesergő szerelemnek néhány 
szakaszán végig mennek, fölsóhajtanak, hogy mért nem élt korábban a Herr von Himfy 
(mert azon időben rettentőn járta a Herr von) bizony nem hagyták volna ennyit 
siránkozni. 
A kisasszonyok csordultig sírták a zsebkendőt és selyemkötényt, és ha Himfy úr 
abban az időben kurrentáltatta volna magát valamely újságban, hogy ilyen meg ilyen 
termetű, idejű és szépségű kisasszonyt kíván magának házastársul, egy pár ezer 
jelentette volna magát. 
Az úrfiaknak malmára jó víz volt a “kesergő szerelem” , - 
betanultak néhány fejezetet, s midőn már a vízbeugrás, főbelövés nem használt 
(katonává nem akart lenni senki ijesztésből, - mert úgy is azzal ijesztettek 
mindenkit, hogy elviszik), tehát elnyögött néhány verset, és a kedves majdnem az 
ablakból esett le az úrfi karjai közé. 
Minden ember megzavarodott, csak néhány ember vette észre 
azt is, hogy “Kártigám kisasszonyt” a kamarába szórták, “Pokolkői Vendelt” széttépték, “Vassziklai 
Fridolint” pedig éppenséggel megégették, s midőn az a néhány ember ezt észrevette, hálát adott a magyarok istenének, hogy 
elhozta a napot, midőn egy eddig nem hallott nevű magyar ember olyan könyvet írt, 
hogy az ő nevét jobban ismerik, mintha már a hetvenhetedik apja Árpád idejében 
bennült volna azon szilvásban, melynek szilvafái közül mai napon alig van meg több 
hét darabnál s ha éppen nagyon fújja a füstöt a pipájából, a hét fa közül a füst 
minden oldalról kiér a szomszédok tanyájáig. 
Az ország minden zugából visszhangozék a név, s az emberek itt-ott gondolkozni 
kezdének, hogy hát lehetséges volna az, hogy egy embert egyetlenegy könyvért 
országszerte megemlegessenek? - s íme azon ország, melyben poétának csak Ovidiust 
hitték, mert hiszen az akkor is versben beszélt, mikor az apja versírásért 
megcsépelte, és megfogadtatá vele, hogy versét soha sem ír; - s íme, 
Magyarországon egy ember egy egész könyv verset tud komponálni; - ez már isten csodája ! 
A keszthelyi kertben járkál az a kopasz homlokú fiatalember, tekintetes Kisfaludi 
Kisfaludy Mihály uram, nyolc élő gyermeke közül az egyik gárdista volt, katona 
volt, országot világot látott, hanem azért megelégedett azzal a kis porcióval 
Sümegen, megírt egy kötet verset, de nevét nem meri ráírni, - mert önkéntelenül 
érzi, hogy Magyarországban lakik, és ha a dolog rosszul üt ki, halálos holtig a 
falu vagy város csúfja marad, - tehát isten veled dicsőség, - hadd menjenek a 
szegény dalok árván, - kénytelen az apa megtagadni őket, hogy apagyilkosokká ne 
váljanak. 
Találj ki akármit, lódulj el vele a földnek másik oldalára, meg ne mondd itthon, 
hogy okosabb akarsz lenni az öreg bírónál; - vigyázz magadra, kalodába tesznek, 
vagy bolond nevedet költik és elvesztél, ha az ég csodája meg nem ment. 
Nézd, az első siker nem bírja még felbátorítani az ifjút, - egy csomó papírt cipel 
a hóna alatt, éppen most ül le egy fapadon, hogy még egyszer helyrerángassa 
gyermekein a pongyolának látszó ruhát, itt egy szó, amott kettő, - itt az eleje, 
amott a hátulja,... megint odább, - beszélget saját érzékével, elragadja végre egy 
hely, mely magától kínálkozik olvasás alá: 
A boldogult két öreget Hogy szívük még dobogott, És az arany 
billikomban 
Ó somlai csillogott. 
Összeülvén s összehordván Harcaik egy rakásra, Könny gördülve 
agg szemökből, Igy köszönték egymásra: 
Adja Isten, hogy a magyart A fél világ uralja, S vérrel szerzett 
szabadsága Soha kárát ne vallja. 
Ah, az apaszeretet győz, nem bírja tovább a szigorúságot, összecsapja az 
iratcsomót, a címet rajzónnal írja a külső lapra, már e szót is oda jegyzé: 
írta... 
Mégsem lehet, - hisz ha egyszer kiröppen ajkán a név, többé vissza nem tagadhatja, 
s akkor egy bekövetkezhető sikertelenség esetében az ország csak oly szűk leszen 
neki, mint Sümeg. 
Hánykolódik az érzelem, az ifjú odább-odább megyen a keszthelyi kertben, hol ő mai 
napig is csak mint az egykori katona van vendégképp, - és idáig üldözé a 
határozatlanság, sőt tovább, mert már a kerten kívül csavarog valahol. 
Dunay gróf jő Bowring úrral, a regék egyikét olvassa az angolnak, ki dagadó képpel 
hallgatja, s éppen az elhagyott pad előtt állnak meg, s minthogy a hosszú séta 
után éppen jókor kínálkozik üléssel, mindketten helyet foglalának. 
- Uram, - mondja Bowring - olvasta ön Himfyt? 
- Igen természetesen. 
- Ezt a két munkát egy ember írta. 
- Magam is azt vélem, - felel Dunay. 
- Ez a Himfy név bizonyosan álnév? - okoskodik Bowring úr. 
- Szja, barátom, - nálunk könyvet írni félig szégyen, félig vakmerőség, - nálunk 
oly kevés író van, hogy megcsudálják mint a jeges medvét, - s valóban nem igen 
szeretnék hinni, hogy csak úgy megeszi a kenyeret, mint más közönséges ember. 
- Barátom! - mondja az angol némi gondolkodás után, - ez a nemzetnek 
önbizalmatlansága. 
- Fájdalom, az! - hagyá helybe Dunay. 
- Nem lehetne rábírni Kisfaludyt, hogy megnevezze magát? 
- Talán. - mondja Dunay a padon feledt iratcsomót meglelve, egyszersmind 
megösmerve, hogy a munka a szerző kézírása s éppen kiadás alá van készítve. 
- Nézze barátom, - itt van a munka, egészen kész, csak a név hiányzik reá. 
- Adja ide, kérem, - mondja Bowring, s oldalzsebéből egy rajzónt húzott elő, aztán 
pedig az üres helyre kitűnő bötűkkel fölírá: Kisfaludy Sándor. 
Kisfaludy már éppen visszatérőben volt, és messziről látá, hogy kézirata Bowring 
kezében van, s a lángvörössé sült arcra kiült a szín, hisz egy mívelt idegen 
kezében pehelykönnyűvé válik a papírcsomag. 
- Valamit itt feledett ön? - kérdi Bowring. 
- Egy iratcsomót! - mondja Kisfaludy. 
- Ez az? - kérdi Bowring fölmutatva a címet a névvel. 
- Ugyanezt! - felel amaz lecsöndesültebben. 
- Ezzel a névvel? - kérdi a másik. 
- Talán! 
- Hagyja ön e nevet e papíron, - megérdemli ez a név, hogy minden magyar tudja, - 
önök irodalmának kezdete e névtől indul ki. Isten önnel, s most már lesz 
Magyarország! 
1807-ben látta a magyar olvasóközönség e nevet: Kisfaludy 
Sándor. 
Volt valaha egy uraság, kinek tót jobbágyai mindenre megesküdtek volna, hogy az 
ördög minden éjjel megjő a faluba, s ami több, látták, hogy - hajdú képében jár. 
Én ugyan nem akarok megesküdni arra, amit egy tót ember hisz; de annyi 
mindenesetre gyanús, hogy miért nézik a hajdút is ördögnek? 
s ha tán önök éppen ebből bővebb magyarázatot tudnak kihozni, úgy igen könnyű 
bebizonyítani, hogy az ördög csakugyan sűrűn meglátogatja ezt a nyomorúságos 
földet, s ha már kénytelenek vagyunk éppen e korrajzban ördögöt citálni, - úgy a 
tót jobbágyok némi példájára mondjuk, hogy e korrajzban az ördög prókátor képében jár, igaz néven pedig Galiba Pál 
tens úrnak hívják. 
Minthogy pedig az ördögöt feketének mondják, kísértsük meg a rajzot, és minél 
feketébbre lehet, annál feketébbre fessük. 
Különböző nemű, rendű és rangú olvasóink kedvéért a befeketítésnek is különbözőnek 
kell lenni, s e tekintetben nem maradhatunk általánosságoknál, ámbár istenben 
boldogult kedves anyám szerint a prókátorok egy szálig mind pokolba mennek. 
Az édes mamák kedvéért csak annyit mondunk, hogy Galiba Pál tens úrnak, dacára 
azon ötvenöt esztendőnek, mely ő fölötte, ő meg annak alatta elsétált, nem volt 
felesége; pedig roppant vagyont összepörölt, s egy feleséget és tizenkét gyermeket 
minden gond nélkül eltarthatott volna. Ilyen fontos oknál fogva nem is kételkedem 
azon, hogy a szavazati többség szerint Galiba Pál - “Pokol 
pozdorjája.” Az édes papák véleményének megnyerésére döntő befolyással 
leend az édes mamáké; ámbár a papák kedves kisasszonyainak nagy számánál fogva 
néha különösen fölszólalásokat tesznek, s magam valék egyszer szem- és fültanú, 
mikor egy nyolc leánnyal megáldott (valóban áldásnak is igen bőséges áldás) 
édesapa nem bírván egyet is férjhez adni, végre e szavakra fakadt: - nem bánnám, ha az ördög jőne, még annak is adnék egyet. 
Aki valaha felperes volt, és eszébe jut, hány tojás ,hány 
sonka , hány font írósvaj fér egy 
tabularis prokurátor gyomrába, valamint az is, hogy hány tallért kell asztala 
sarkán feledni (átkozott feledékenység) és mégis mennyi perköltséget liquidál, az 
hamar készen lesz szavazójegyével. - Mit is kételkedtünk? ezret teszünk egyre, a 
szavazójegyre ez lesz írva: a prókátor még az ördögnél is 
rosszabb. 
Az alpereseket kár is megkérdezni, - mert ha a prókátort az nem küldi pokolra, kit 
exekválhat, - akkor bátran állítom, hogy az exekució a legszebb diákszó, még a 
porció és kontribuciónál is milliomszorta szebb. 
Saját meggyőződésünknél fogva Galiba Pál úr annyiból ördög, hogy pénzért mindent 
megtesz, értsd ami nem jó; - nála igazság, méltányosság, keresztényszeretet, 
felebaráti érzelem még annyit sem nyom, mint a mészárszékben a tüdő, máj, lép és 
dagadó, mit a mészáros nyomtatéknak vet a szakácsné kosarába, s ha már éppen az 
ember nem eszi is meg szívesen; de néha tart varjút, szarkát, vércsét, vagy Mátyás 
madarat és Szarka Gábort, annak aztán jó ízű eledel. 
Galiba Pál úr egy pesti nagy házért mindazt megteszi, mit hamis tanúkkal, 
kézirat-utánzással, veszekedéssel, rágalommal és megvesztegetéssel megtenni lehet, 
s minthogy az ígéretet írásban bírja, rendkívül ösztönzi valami, hogy az ígéret ne 
maradjon írott malaszt, hanem az ige váljék testté. 
A kurrens megjárta az országot nagy hiában, azonban Galiba Pál úr korán sem esett 
kétségbe; mert a kurrenst részeg kántorok, ostoba falusi bírák olvasták, - tehát 
csak annyi a való, hogy ezek hírét sem hallották, s így nem veszett le a kocsiról, 
különben valamelyik helységnek házánál okvetetlenül beadták volna, mint 
haszonvehetetlen portékát; - mert ha sonka lett volna, bizonyosan megeszi az, aki 
megtalálja. 
Följebb kellett tehát kereskedni, ügyvédek, fizetéses táblabírák, főjegyzők és 
alispánok körül, hol a nevezetesebb pörökben hol egyiknek, hol másiknak 
okvetetlenül akad valami dolga, tehát itt-ott könnyen akad ember, ki az eltévedt 
juhot csavarogni látta. 
Galiba Pál úr megvette a legszebb hintót, mit akkor Pesten árultak, elébe a 
legszebb négy lovat fogatta, mintha leánynézőbe menne, ámbár nem oda ment, de 
mégsem csekélyebb fontosságú ügyben; s minthogy Galiba Pál úr jártas-keltes ember 
az ilyen dologban, jól tudja, hol mit kell tenni és adni; és ha már éppen emberére 
akad, nem tehet úgy, mint a baranyai ember, ki sokat hallott arról, hogy a bírót 
meg szokták kenni, tehát egy csomó hájat vitt magával, és a tekintetes szolgabíró 
uram markát egy darab hájjal, a szónak szoros értelmében, kenegetni kezdé. 
Az előkészületeket megtette, hogy a legközelebbi törvényszünet alatt elmehessen, - 
egyébre nem volt szükség; mert a néma falak legfölebb egy jó meszelő után 
áhítoztak, mert ami füstöt Galiba Pál kifújt egy nagy fejű pipából, valóban még a 
füstfaragónak is adott volna dolgot. 
Egy nőtelen embernek szobája mindig megérdemli, hogy egy pillanatra betekintsenek, 
látni azt a rendetlenséget, melyen minden meglátszik, csak az nem, hogy valaki 
rendbe akarta volna hozni. 
A nőtelen embernek senki sem mondja: “Menjen ki az úr, csizmáján az utcai sár, 
vakarja le ott kinn; mert nem érünk rá minden nap újra sikálni!” S minthogy ezt 
nem mondják, nagyon meglátszik, hogy csak minden harmadik hónapban sikálják; de 
csak úgy, hogy a tintafoltok megmaradnak, mint az eredendő bűn, - s a nőtlen ember 
változatosság kedvéért más helyet keres, hova kifröccsentse a tintát. 
Egy leütött vállú kályhán pipahamu rakások közül emelkedik ki egy gipszalak, - még 
tán jurátuskori maradvány, fején egy elviselt házi sapka, - valamely kezdett, de 
nem folytatott viszonynak szomorú emléke. 
A szobának sarkai, mint leghaszonvehetőbb részei a háznak, rendkívül igénybe 
vannak véve; ah, hisz mi lett volna a cigányokból, ha az isten a falu végét nem 
teremtette volna. A pipaszárak, botok, esernyők, ruhaporzók, a szobának azon 
sarkában vannak, mely legszembetűnőbb, - egyéb holmi, rossz papír, egy csizma 
darab, elvagdalt toll a homályosabb sarkokba húzódik, oda söprik, oda vetik, oda 
rúgják, és semminemű néven nevezendő cseléd nem meri érinteni; mert ha valamit 
rendbehoznak, s a nőtelen ember hirtelen azt a kabátot akarja magára venni, mely 
már úgyis rajta van, a szórakozott ember dühbe jön, és esküdözik, hogy megint 
hozzányúltak az ő portékájához, s íme már a kabátját sem leli, pedig már a 
sarkokat mind összekereste. 
A cseléd eleinte saját magáért, utóbb gazdájáért szégyenli el magát; de végre 
megadja magát ura rendetlenségének, melyből ura néha bámulandó ügyességgel kapar 
ki valamit, és bebizonyítja, hogy a rendetlenség rend, tehát ne nyúljon senki a 
sarokba, mert utóbb még a teinsurunk nagy farkasbundáját sem lelik, pedig az már 
akkora objektum, hogy még a legkisebb molyféreg is meglátja, - hanem le is rágja 
ám úgy, hogy két-három szűcs össze nem toldozza többé. 
Az ablaknak egyik gombján lóg egy kézitükör, melybe emberemlékezet óta ugyan egy 
borzas fej néz, tekintetes Galiba Pál úr, és elvétve az inas, ki urának 
kabátjairól mind lekefélte azt, amit le lehet kefélni, - többet nem lehet kívánni 
tőle, így is alig marad meg a zsinór az attilán, és nagy szerencse lesz, ha a 
legközelebbi keféléskor a zsinórt és az attilát külön nem hozza be a tekintetes úr 
elé. 
De minthogy a naptárnak is megvannak az ő vörös betűs napjai, s minden negyedik 
esztendő egyet ugrik, mert egy egész nappal meghosszabbodik a lába; Galiba Pál 
úrnál is megtörténik a csoda, s bejő egy polgári szabómester, ki ugyan járkált már 
a Váci utcában, de ott még sohasem lakott, sőt hogy valaha odakerüljön, még esze 
ágában sincs, - mondom ez a tisztelt úr Galiba Pál urat a szoba közepére állítja, 
ott tetőtől talpig megméri, - s ezen műtét után egy nagy posztótömeget csap hóna 
alá, és megesküszik, hogy a legközelebbi törvényszünet kezdetén mindennel készen 
lesz. 
Az utasítás tartott fél óráig, hogy szűk ne legyen, bő ne 
legyen, meg lehessen fordítani, zsebek erősek legyenek, a posztót szálával 
fölfelé ne fordítsa; mert Galiba Pál úr olyan embert választott, kinek még 
ezt is meg kellett mondani; hisz a jámbor nem rég jött Kecskemétről, ott pedig 
éppen akkoriban találkozott egy ilyen ruhaművész, ki egy “Bon-jour” féle kurta kabátnak őt rőf posztót kért, mert amint mondá, 
előbb hosszú kabátot kell belőle varrni, s aztán annak a hosszából annyit vág le 
az ember, amennyi a tulajdonosnak tetszik. 
Galiba Pál úr mikor valami okosat akar gondolni, rendesen a homlokát vakarja, ha 
pedig valamely gazságon töri a fejét, akkor füle mellé vakar, - éppen most is azt 
cselekszi; mert a sok költséget bolondjában nem akarná megtenni; de minthogy 
meglehetős nagy mértékben fölizgatta a pesti ház, tehát még nem akar a végsőre 
gondolni, azaz, nem osztja föl kliensei közt a veszteséget, hisz arra majd 
legutolján is ráér. 
Végre eljő a várt törvényszünet, az utazásra minden készen van, az új hintóra 
fölrakják a szükséges útikészletet, Galiba Pál úr irományait egy vasas ládába 
zárja, körülnéz, valamit nem feledt-e el? minthogy egy pár légyen kívül semminemű 
élő állat nincsen a szobában, hogy őt figyelmeztesse, - nincsen egy pára, mely 
sírna, vagy nyöszörögne, mikor távozik, - a gipszalak félrecsapott házisapkájával 
minden megindulás nélkül néz a távozóra, - Galiba Pál pedig maga is szintén oly 
egykedvű, mintha ő maga is részben gipszalak volna; s midőn a szobaajtót bezárja, 
belakatolja, utoljára mosónéját és inasát csupa elővigyázatból összeszidja, s 
ezekben elfojtja a legtermészetibb ösztönt, hogy legalább szokásból kívánjanak 
neki “szerencsés utat” , - hanem veszekedve ül a kocsiba, s 
midőn a négy táltos már az utcán van, még akkor is beszéli cselédjének a mérget és 
bosszúságot, amiből a cselédek szerencsére vagy szerencsétlenségre egyetlenegy 
szót sem értenek. 
- “Vigye el az ördög!” - mondja a goromba inas, - ki most 
legalább azt a véleményt nyilvánítá, amit leginkább érez; de minthogy neki ez 
emberre szüksége van, megemlékszik róla, kivált midőn a fizetésnek ideje is eljő, 
- s akkor újra eszébe jut gazdája, kinek legutóbbi szidalmai most is fülében 
hangzanak. Tehát a hazavárás méltó lesz az elbúcsúzáshoz, mert éppen most 
mondja: 
“Bárcsak már egyszer hazahozná az ő - ördög!” 
Ennyi becsülete van Galiba Pál úrnak, ki nyakába vette az országnak azon részét, 
mely dunántúli kerületnek neveztetik, hogy terjedelmes 
ösmeretségénél fogva nyomába juthasson a Baltay-pörnek. 
A pécsi nagy kórház felügyelője megdöbbent, midőn Budáról a vizsgálat 
elrendelteték; azonban ily roppant intézetben oly tömeg ember és annyi segéd közt 
a hiba addig ment kézről-kézre, hogy végre elmosódék. 
A felügyelő egy pillanatra sem tagadá a kiadott bizonyítványt, mely az elkövetett 
hibának igen természetes következménye lőn, azonban mielőtt bevárná az 
elbocsátást, megsúgták neki, hogy állomásáról mondjon le, s menjen minél messzebb, 
hogy további vizsgálódásoknak tárgyává ne legyen. 
Sehogy sem bírt a szerencsétlen ember tisztán visszaemlékezni, azt ugyan nem 
feledte el, hogy valami végakaratot írt alá, melyet azonban nem kapott kézbe, mert 
a végrendelkező és tanú közül az egyik, nem tudja melyik, életben maradt. 
De végre is hasztalan tűnődik már a dolgon, azért összeszedvén ingóságait, elment, 
hogy minél előbb kiérjen az országból, hol többé megmaradni nem akart ilyen 
szerencsétlenség miatt, mely akármikor méltó szemrehányásra adna okot, ámbár ő 
magát bűnösnek érezni sehogy sem tudta. 
Már Vasmegyét is elérte, s az akkori viszonyok miatt az alispánnál kelle magát 
jelentenie, hogy a megyén át a szomszéd országba mehessen. 
Éppen azon időben az alispán mindenfelé fogdostatta az orvosokat, minthogy a 
hadjáratok, kivált az országszéli megyék orvosait szerfelett igénybe vették, - 
tehát az alispán minden áron lebeszélni törekedett az orvost az elmenésről, hogy a 
környéknek megtarthassa. 
Szép szó, ígéret és rábeszélés nem akartak eredményre vezetni; - utóbb az alispán 
azt mondja: 
- Nem eresztem el az urat. 
- Én legjobban szeretném, ha maradhatnék, - mondja az orvos. 
- Akkor meg hát éppen nem eresztem el az urat. 
- És ha mégis el akarok menni? - okoskodik az orvos. 
- Akkor vasra veretem az urat, mégpedig mindaddig, míg ide nem szokik. 
- Adja ezt írásban az alispán úr! 
- Egy példányban akarja az úr vagy százban? 
- Egyben is elegendő lesz. - végzi be az orvos megnyugodva, s midőn így erőnek 
erejével elhelyezteték, erősen föltette magában, hogy hivatásának szentelendi 
magát egész buzgalommal, s ha már egy hiba követteték el az ő rovására, de az ő 
tudta nélkül, legalább másodikra nem ad okot. 
Az orvos nem sok idő múlva nagy tekintélyre vergődött, s az alispánnal egy helyütt 
lakván, nemsokára az alispánnak testi-lelki barátja s egyszersmind asztali rendes 
vendége lőn. 
Már az orvos tökéletesen megnyerte mind a környékbelieknek, mind az alispánnak 
becsülését, midőn egy napon jóval alkonyat előtt négy táltos állított be az 
udvarra s a csinos hintóból Galiba Pál uram lépett ki az alispánnak nagy 
csodálkozására, minthogy Galiba Pálnak egykor jurátus barátja volt és az egykori 
pajtás ily váratlanul s ily gyönyörű fogaton hajtat be. 
A szokásos ölelkezések után a vendéget megjártatták a gazdaság körül, s az alispán 
megmutogatván mindenét, nem győzte mutogatás közben is dicsérni a gyönyörű 
fogatot, s mindjárt ajánlkozott akár cserére, akár pedig vevőnek, ha Galiba Pál az 
alkut nem utalja vissza. 
Az orvos éppen otthon volt, s tanúja volt az elfogadásnak, valamint az egész 
beszélgetésnek, s minthogy az alispán nagy kedvet mutatott a megvételhez, az orvos 
is mindent elkövetett, hogy Galiba urat eladásra bírja. 
Midőn az alispán egy pillanatra bement, hogy vendégének ellátásáról 
gondoskodhassék, az orvos még mindig a lovakról beszélt és utóbb azt mondja: 
- Saját kedvéért válogatta össze őket a tekintetes úr? 
- A világért sem, - felel Galiba, - nekem mindegy, ló vagy ló, csak magam ne 
legyek kénytelen a kocsit húzni. 
- És mégis oly makacsul ragaszkodik hozzájuk? 
- Ajándéknak szántam őket. 
- Az már más! - mondja az orvos, - így nem unszolom önt többé; fejezi be a 
beszédet, minthogy éppen jött már az alispán is, ki aztán egészen más tárgyra tért 
át. 
- Rég eljöttél Pestről, barátom? - kérdé az alispán. 
- Még a törvényszünet elején. 
- S mikor mégy vissza? 
- Minél előbb, hogy a törvényszünet végére megint otthon legyek; mert tudod 
barátom, - mondja a prókátor - hogy mi szegény prókátorok mások bolondjai vagyunk, 
mások összevesznek, aztán nekünk kell helyettük is civakodnunk. 
- Nos, ki helyett kell legtöbbet civakodnod? 
- Száz, meg száz helyett, barátom; képzelj magadnak néhány száz ypszilonnal 
végződő nevet, melynek ismét ugyanannyi száz ypszilonnal végződő nevű ellensége 
van, aztán keverd őket össze úgy, hogy egyik ypszilon alul a másik fölül legyen s 
készen van az egész perpatvar, legfölebb még ha az volna, hogy a-b-c rendben 
mondjam el a sok ypszilont, - például Almásy, Agárdy, Aggfalvy, Bakay, 
Baltay... 
- Megállj barátom, - mondja az alispán, - Baltayt mondál? 
- Igen, Baltayt, értem a senior Baltay-ágat, én vagyok az öregnek tabuláris 
prókátora. 
- A Baltay-család valami rokonságban van a Batthyányiakkal? 
- Legfölebb Ádámról, - mondja Galiba, - minthogy Noéig vissza tudom vinni a 
Baltay-család genealogiáját. 
- Furcsa - mondja az alispán - a Baltay contra Baltay pör 
mégis a körmendi levéltárban van! 
- Ha ott van! - mondja Galiba egész hidegvérűséggel, mintha csak egy legyet akarna 
megfogni. 
- Saját szemeimmel láttam! - bizonykolja amaz - egy külön fiók előtt láttam 
heverni az egész nagy pörcsomót, még beszéltem is róla Csapóval a 
levéltárnokkal. 
Ennyi elég volt Galibának s minthogy visszamenőben éppen az istállók előtt mentek 
el, Galiba azt mondja az alispánnak: 
- Barátom, csakugyan annyira megszeretted azt a négy lovat? 
- Ha eladó szándékod van, én könnyen megalkuszom, tehát mi az áruk? 
- Tied a négy ló! - mondja Galiba, kezet nyújtván az alispánnak. 
- Ha megalkuszunk, barátom! - mondja az alispán. 
- Megalkudtunk, ki is vagyok fizetve, - vigyorog amaz, - még a hintót is itt 
hagyom. 
- Nem addig van az, - véli a másik, - ilyen négy lovat nem adnak ingyen. 
- Te nem is gondolod, barátom, hogy előbb nekem minő fontos dolgot mondtál. 
- Azt mondám, hogy a Baltay-pör a körmendi levéltárban van. 
- Nekem ez a hír, édes barátom, éppen egy pesti házat ér, s így átlátod, hogy e 
tudósításért igen könnyen adhatok négy lovat és egy hintót. 
Éppen jött a megyei huszár, hogy vacsorára hívja az urakat, kik a meghívásra a 
belső osztályokba mentek, hanem az alispán végtelenül elkedvetlenedett; mert 
érezte, hogy meggondolatlan beszédével a prókátor kezébe bizonyosan igen drága 
fegyvert adott akárki ellen és akárki mellett, egyszersmind visszaélt azon 
szívességgel, hogy a levéltárba bocsátotta a herceg. 
Az orvos tanúja levén a beszélgetésnek, hirtelen észrevette, hogy az alispán 
elkedvetlenedett, s éppen ennek elpalástolása miatt az orvos végtelen bőbeszédű 
lőn, s az ügyvéddel hosszú vitába keveredett, hogy az alispán kedvetlensége a 
vendéglátást meg ne zavarja. 
Galiba szenvedélyes veszekedő lévén, kapott az alkalmon, minthogy éppen saját 
mesterségét kelle védelmeznie, egyszersmind megtámadta az orvosi tudományt, melybe 
minden vénasszony belekottyan. 
- Az nem bizonyít semmit, - mondja az orvos, - mert a vénasszonyok veszekedni is 
tudnak, éppen úgy, mint valamely kitanult prókátor. 
Ez jó helyen talált, Galiba kénytelen volt más kerülőt csinálni, hogy tüzelése 
sikeresebb legyen; mert úgy látszik, az orvos elszánta magát a veszekedésre, még 
ha gorombaságra kerülne is a dolog, pedig Galiba nem igen szerette volna, hogy egy 
falusi orvosság-kotyvasztó kifogjon egy híres pesti prókátoron, - azért tovább 
folytatta az ostromot. 
- Nos, amice, mit akar adni az orvos? 
- Az életet! - viszonzá a másik. 
- Haszontalan munka, - felesel a prókátor, - végtére is minden ember meghal, előbb 
vagy utóbb, kevés a különbség, hanem az igazság, drága barátom, az igazság, azt 
keressük mi. 
- Pörrel, - és pedig minden pörben ketten keresik, - beszél amaz, - egyik fölül 
keresi, a másik alul, - aztán jaj neked szegény igazság; mire meglelnek, csakugyan 
letépnek rólad minden ruhát a prókátorok. 
- Végre mégis megtaláljuk! 
- Meztelenre vetkőztetve, - nevet az orvos. 
- Ó, domine, - levegőből nem élhet a prókátor, - véli az ügyvéd megértve a 
célzást, - a pap az oltárról él. 
- De csak azzal, mit áldozatul hoznak, s az áldozóknak torkára nem teszen 
kést. 
Galiba Pál uram nagyon megszorult az orvos körmei közt, és nagyon megörült, hogy a 
vacsorának vége lett, különben az orvos irgalmatlanul megmelleszti; - hanem a 
beszélgetés a vacsora végén befejezteték s midőn a mellékterembe értek, az alispán 
karonfogá Galibát, mire az orvos elmaradt. 
- Barátom! - szólal meg az alispán, - én elég meggondolatlan valék kimondani olyan 
dolgot, minek tudomásához véletlen juték, - és csak most tudom, hogy annak nagy 
behatása leend, mint saját szavaidból gyanítom. Édes barátom! - mondja az alispán, 
- szavamat visszahúzni nem áll hatalmamban; de egyet kérek tőled. 
- Mi lenne az? - kérdé Galiba. 
- Beteges ember vagyok, - nem hiszem, hogy nagyon sokáig vigyem, míg élek, ne 
keressétek e pört, - nem akarnám, hogy a herceg szemrehányásokat tegyen önmagának 
énmiattam. 
Galiba nem tehetett egyebet, - kezet adott, és megfogadta becsületszavára. 
Az orvos bejött, s minthogy előbb úgyis tanú volt, az alispán ismétlé a dolgot az 
orvos előtt, hogy némileg e bizonyság által lekötve legyen Galiba, ki előbbeni 
ígéretét az orvos előtt is ismétlé. 
Galiba könnyen beláthatta, hogy ő most már kellemetlen vendég a háznál, másnap 
menni akart, csak annyit várt, hogy az alispántól elbúcsúzhassék; de nagyon sokáig 
kelle várnia, mert az alispán nem hagyhatá el ágyát, hova a tegnapi fölindulás 
fektette, s így Galiba csupa kénytelenségből is várakozott. 
A kis udvari kertben járkált szórakozás kedvéért, hova később az orvos is 
leérkezett. 
- Nos, hogy van az alispán? - kérdi Galiba. 
- Elég rosszul! - felel az orvos. 
- Orvos úr, - mondja a prókátor, - beláthatja, hogy én átkozott bolond ígéretet 
tettem! 
- Jó, tehát ne tartsa meg. 
- Azt mondja ön? 
- Én ezt nem preskribálom, - mondja az orvos, hanem tehet ön, amit tetszik, ha a 
becsületszónak korlátja nem akadályozza. 
- Barátom! - mondja Galiba, - én prókátor vagyok... 
- Én meg orvos... - szól közbe a másik. 
- Tehát ön nem is tudja megítélni, hogy én principálisomtól nem arra vagyok 
megbízva, hogy ügye ellen tegyek; hanem ügye mellett kövessek el mindent. 
- Ezt értem! 
Annál jobb, úgy megítélheti ön a dolgot, hogy én principálisom ellen tettem; éppen 
azért mielőtt határozottan tehetnék valamit, kérdem orvos urat, - meddig élhet ez 
az ember? 
- Én orvos vagyok, uram, és nem kártyavető. 
- Vigye patvar a tréfáját, orvos úr,... nem akarom én, hogy kártyából beszéljen 
nekem; hanem amint tegnap mondám, én e puszta tudósításért egy pesti házat 
kapok. 
- Tehát önnek érdekében van, azt mielőtt megkapni? 
- Természetesen! 
- Ugyan miért nem mondta ezt mindjárt? - mondja fölkacagva az orvos. 
- Ah, orvos úr az én emberem. 
- Tessék velem parancsolni! - szól az orvos egészen neki engedvén magát a 
derültségnek. 
- Orvos barátom, - mondja Galiba, - ön okos ember. 
- És mivel tudnám azt leginkább bebizonyítani? 
- Ha megmondaná, mennyi időig kellene nekem várnom! 
- Vagy tizenöt esztendeig! - mondja az orvos elég érthetőleg, mire Galiba majd 
hanyatt vágta magát, hanem az orvos hozzáteszi még: kivévén, 
ha... 
- Mit, ha ? - kap a szóba egész mohósággal a prókátor, 
egyszersmind folytatja: orvos barátom bizonyosan valami okosat gondolt? 
- Tehát én tőlem várja ön azt a szót, mely a pesti házba fogná önt beültetni? 
- Barátom, - mondja Galiba karon fogva az orvost, - az alispán végtére is nagy úr, 
s nekem sok alkalmatlanságot csinálhat, ha akarata ellenére nyúlnék a 
dologhoz... 
- Az igen hihető, - véli az orvos. 
- Éppen azért kérem, mi volna a kivétel? 
- Ha előbb meghalna. 
- Orvos barátom nagyon szereti a tréfát, pedig én igen komolyan beszélek. 
- Hasonlóképp azt cselekszem! 
- Annál jobb, - mondja az ügyvéd, - én most elmegyek, esztendeig várok, ha addig 
meg nem hal,... nem őrzöm a titkot. 
- Bizony nagy szívességet tenne önnel az alispán, ha addig meghalna, mire ön haza 
ér. 
- Bíz, én nem haragudnám érte, - mondja Galiba, - mert azt csak át méltóztatik 
látni, hogy engem ilyen bolond föltétel nagyon megkárosít. 
- Na, ha meghal egy évnél előbb, megírom önnek. 
- Ezer darab aranyat kap ön azért a levélért, - értette orvos barátom? 
- Szóról szóra! - mondja az orvos, elnyomván indulatát, bekísérvén a prókátort, ki 
minthogy az alispán aludt, kocsira ült, de a legközelebbi városból visszaküldé a 
négylovas fogatot az alispánnak. 
Az orvos elbeszélé az alispánnak, min töri Galiba uram a fejét, egyszersmind 
fölháborodván azon, hogy neki ajándékul hagyja lovait, újra lázrohamba esett, de 
mielőtt ez állapot válsága elkövetkeznék, megbízá az orvost, hogy Baltayt 
körülményesen tudósítsa, hogy ha már Galiba tudja is a titkot, legalább az árát ne 
élvezhesse és Baltay ne Galibától tudja meg. 
Egyszersmind elküldi a négy lovat tekintetes Galiba úrnak Pestre, legalább ha nem 
nyer semmit, ne is fizessen rá. 
Az orvos kitűnő gonddal ápolá betegét, s midőn a rohamok némileg megszűntek, s a 
beteg csendes álomba merült, az orvos egy kurta levélben tudatá Baltayval, hogy a 
pör a körmendi levéltárban fekszik. 
Nem lévén egyéb magyarázat a levélben, Baltay el nem tudta gondolni, hogy mi 
körülmények nyomán jut ő a pörnek felfödözéséhez, azért semmi sem tartóztatá 
vissza, hogy egy biztos emberét Körmendre küldje átvenni az irományokat. Galibának 
pedig következő levéllel kedveskedett: 
Ügyvéd úr! 
Ma kaptam tudósítást, hogy a Baltay contra Baltay-pör a körmendi 
levéltárban fekszik, - tehát most már ne vesződjék a kereséssel, hanem küldje 
vissza az iratomat, mely szerint a pör fölkutatásáért pesti házamat odaígértem. 
Ami eddigi költségeit illeti, azokra nézve adjon hiteles kimutatást, egy 
fillérig megtérítem. 
Maradtam jóakarója 
Baltay m. k. 
Midőn a levél Pestre megérkezett, Galiba már otthon volt, még pedig a legnagyobb 
örömben; mert az orvos éppen most írta, hogy az alispán meghalt s így a 
titoktartás többé nem kötelezi, - de még a lovakat is visszaküldi, valamint az 
orvos sem számol az ezer aranyra; mert neki hasonló ajándékra semmi szüksége 
sincs. 
- Annál jobb! - mondja Galiba körültekintvén a házban, hol eddig konvencióból, 
ezután pedig már tulajdoni jogánál fogva lakik, s éppen levélírásra szánta magát, 
midőn a levélhordó betoppan egy másik levéllel, mely Baltaytól jött. 
A két különböző levél elolvasása közt csak annyi idő telt el, mennyi éppen elég 
arra, hogy az ember a padlásról a pincébe érjen, - hanem mire a levél olvasásnak 
vége lett, Galiba Pál éppen olyan furcsán érezte magát, mintha csakugyan a 
padlásról a pincébe esett volna; és már várta, hogy most mindjárt megüti a 
guta. 
A várt vendég azonban elmaradt, s bár egyelőre elveszté étvágyát, mert egész 
huszonnégy óráig semmit sem evett, utóbb azonban addig harangozták a delet, hogy 
Galiba úrnak is eszébe jutott az evés, és mint tudjuk, elvitázhatlanul javulás 
útján van az olyan beteg, ki egy rendes ebédet étvággyal tud megenni gyomorfájás 
nélkül. 
Baltaynak embere Körmendre ért, és átadta a levelet Csapó úrnak, ki először saját 
szemének sem akart hinni, hanem szóval is kérdé a megbízottat. 
- Hát miért is jött édes jó barátom? 
- A Baltay-pörért jöttem! - mondja a megbízott elég világosan, mire aztán megint 
elolvasta Csapó a levelet s midőn tökéletesen meggyőződött, hogy jól látott, jól 
hallott, s fölül reá nem is álmodik, tehát mint afféle tapasztalt ember tudta, 
hogy itt hasztalanul kötekedik, hacsak az egyik bajból többet nem akar csinálni, - 
s minthogy a jószágkormányzó, az öreg Hegedűs is jelen volt szobájában, rövid 
tanácskozás után nyugtatvány mellett és tanúk előtt a pört átadták Baltay 
megbízottjának. 
A fiók üresen maradt, Csapó a rátűzött engedélyt levette és a fiókba helyezé, hogy 
egykori utódjának intő például szolgáljon arra, hogy valakit, még a legjobb 
barátját is óvakodva eressze be arra a helyre, melynek erős zárai nemcsak őrei, 
hanem bizonyságai annak, hogy féltett tárgyakat őriznek. 
A megbízott haza ért, Baltay végig nézé az irományokat, s meggyőződék, hogy 
valóban meg van az egész pör, s rögtön rendelkezést tett, hogy tovább 
folytattassák és Galibának írt Pestre, hogy az átvételre jelenjen meg. 
András Keszthelyen volt, egy nagy kocsi terével ment az ifiúr után, ki néhány 
esztendő múlva már megnőtt és szedte magába a tudományokat, még pedig oly nagy 
szorgalommal, hogy osztályában legelső volt; nemcsak azért, mert a tanítók az 
öregúrnak kedvezni, de mert a szorgalomnak meg kellett adni megérdemlett 
bérét. 
Midőn András hazajött, alig várta, hogy a kocsiról leszállhasson és a nagyságos 
úrnak elmondhasson minden jót az ifjúúrról, kit a tisztelendő urak nem győztek 
eléggé dicsérni. 
- Megjött kend András? 
- Hála istennek, itthon vagyok! - hagyja rá András, - látom a nagyságos urat is 
friss egészségben találom. 
- Látta kend a gyereket? 
- Hát nem azért küldött nagyságos úr, hogy megnézzem? 
- Tudom sovány, szegény gyerek. 
- Ejnye, nagyságos uram, hát hizlalni küldte Keszthelyre? 
- Adott kend neki a kalácsból? 
- Én csak meg nem ettem előle, - dünnyög András. 
- Persze meglátszik rajta a városi levegő! 
- Hiába kérdezkedik a nagyságos úr, - azt nem mondom, hogy megárt neki a tanulás, 
pedig ugyancsak legelső ember ám valamennyi között. 
- Tudtam! - mondja Baltay duzzogva, - hogy azok a... barátok kenyér helyett 
betűvel tartják. 
- Olyan egészséges, mind a makk, - kövér, mint a duda; ezt láttam; hanem hogy 
megméressem, azt nem parancsolta a nagyságos úr, mondja András kiterítve az 
oskolai sorozatot, és vastag ujjával odabökött, hol az úrfinak neve osztályában 
legelöl áll. 
- Mi ez? 
- Itt az úrfinak neve legelöl, - hanem nem is tették ám oda hiába. 
- Hátrább is jó lett volna. 
- De nem lett volna - mondja András - kérdeztem én azokat a tisztelendő urakat, 
hogy már mi lesz az olyanokból, kik itt hátrább vannak - mutatja András a 
sorozatnak derekán levő neveket - de bíz, elhiheti nagyságos uram, azok a 
tisztelendő urak nem igen beszéltek fölebb a vargaságnál, hacsak az apa készre nem 
akarja haza vinni. 
- No hát mit tud a gyerek? 
- Mindjárt megmondom, nagyságos uram. 1-ör is kivetette nekem krétával, hogy mióta 
élek, mennyi napot, hány órát és hány minutumot éltem. 
- Ezt piros kukoricán maga is kiböködhette volna kend. 
- Igen, ha nagyságos uram el nem téveszteti velem egy nap ötvenszer; - hanem az 
úrfi alig tett egy-két rántást, mindjárt kivetette. 
- Hát még? 
- Azt is megmagyarázta nekem, hogy a föld forog a nap körül. 
- Tudhatta volna kend a bibliából, hisz ott van, hogy Józsue megállította a napot, 
az pedig nincsen ott, hogy megint odább indította volna. 
- Nojsz kiabálhat most Józsue uram amennyit akar - véli András - tudom nem indulna 
meg a nap ítélet napig sem; mert hisz, nagyságos uram, megmagyarázta nekem ezt az 
úrfi szépen, - példának okáért elmondá, mennyiszer csal meg a szem, hisz 
holdvilágos éjjelen néha egyik felhő a másikat kergeti a hold alatt, s majdnem 
megesküdnék az ember, hogy nem a felhő szalad, hanem a hold. 
- Bizony meglódította kend alatt a földet. 
- El is vitt az úrfi egy gömbölyű jószágon a világ másik oldalára is. 
- Ott is volt kend? 
- Bárcsak lettem volna, nem adnám, isten tudja miért. 
- De most már csak nem indul meg kend? 
- Nojsz itthon maradok, ne féljen a nagyságos úr - vígasztalá András - nem nekem 
való már az olyan mesterség, hanem ha mostani eszemmel olyan fiatal lehetnék, mint 
az ifiúr... 
- Hohó! - vág közbe Baltay - talán az a gyermek mondott valamit. 
- De még mennyit! - válaszolt András - még azt is mondta, hogy oda is szeretne 
elmenni, ahol a fehér medvék vannak. 
- No csak azt lesse - mondja az öreg - hogy én medvék után eresszem, bolond ember 
az, ki az után mászkál, amit helyébe hoznak, hisz én ezelőtt tíz esztendővel 
Pesten egy húszasért néztem meg. 
- Talán festett volt. 
- Üsse meg a kő, legalább a fösték árába én is fizettem valamit, és ingyen nem 
néztem, hanem azért az ifiúr is megelégedhetik vele, ha festett medvét lát is. 
- Dejsz az majd megnézi, hogy mit mutatnak neki. 
- Gondolja kend? 
- Nemcsak gondolom, hanem tudom; mert elhiheti, nagyságos uram, jobb lesz, ha 
tisztelendő úr sem kérdezget tőle annyit, mint eddig szokott, mikor az ifiúr 
hazajött; mert a tisztelendő úr is csak azt kérdezi, amit maga tud; hanem már is 
azt mondja ám az úrfi, hogy majd ezután ő kérdezi ám ki a tisztelendő urat. 
- A manót? - mondja nevetve Baltay, ki nem igen bánta volna, hogy a pap 
belesüljön; mert nagyon szeretett kérdezősködni, aztán ilyenkor Baltay úr is adós 
maradt a felelettel; - de utóbb mégis meggondolta, hogy a fiú egy lyukkal odább 
megy, s aztán urabátyját is kérdőre veszi. Éppen e miatt némileg elgondolkodván, 
később azt mondja: 
- András! 
- Tessék parancsolni! 
- Hisz nem bánom, hogy az a gyerek nem lesz valami tökkel ütött fejű, - hanem én a 
hordómba sem töltetek többet, mint ami belefér, azaz hogy melléje nem folyatok; 
hanem azok a barátok agyontömik azt a gyereket, mit gondol kend? 
- Sohase féljen, nagyságos uram, azoknak a kanaluk is csak olyan nagy, mint a 
mienk, az sem nagyobb, mint a mekkora befér az ember szájába. 
- Én a könyveket értem, hallja kend, nem a gombócot. 
- Nem is a gombócért vittük oda; mert gombóc itthon is van, hanem a 
könyvekért. 
- A kellene még, hogy a csibe tanítsa a kotlóst. - aggódék Baltay. 
- Már nagyságos uram, pedig az úgy lesz, - hanem azért se baj, - mert én láttam 
elég tyúkot, midőn a récefiakat vezette, - eleinte féltette a tyúk, hogy a vízbe 
fúlnak, és röstellte, hogy utánuk nem mehetett; de utóbb volt annyi esze, úgy 
tetette magát, mintha maga is utánuk mehetne, ha akarna, de nem megy. 
Baltay elhallgatott, a szó értelmesen lőn mondva, s addig gondolkozott rajta, hogy 
András nem kapván feleletet, körülnézett, s meglátta a pört. 
- Hát ez mi, nagyságos uram? 
- Jó, hogy szól kend, tegye zár alá, hogy megint el ne tévedjen. 
András hirtelenében nem tudott szólni, hanem fölnyalábolta a pört, s elvitte a 
szomszéd terembe, - de érezte, hogy szívén nehezebb a fájdalom, mint amennyit a 
pör nyom, pedig azon is van mit megemelinteni. 
Ugyanez órában és e percben lépett be a herceghez Csapó, - arcán mély bánat ült, 
érezte, hogy nem a legkellemesebb hírt hozza, - de eltitkolni úgy sem lehetett 
már. 
Nagyot fáradt a természet, hogy visszakívánta az erőt az élőtől, és kiéhezte 
magát, midőn olyan ember hullájával kívánt táplálkozni, mint herceg Batthyányi 
Lajos. 
Nem bír ágyától menekülni a nagy ember, kinek szívében annyi szeretet fért el, és 
most már csak bizalmasan kereshetik meg a kórágynál, hogy búcsúzatlanul ne menjen 
el a más világra. 
Rég vár az ajtó mellett egy ősz ember, az öreg Csapó, ki fontos mondanivaló nélkül 
bizonyosan nem vásítná a küszöböt; de türelmesen várja, míg a beteg előinté, mi 
nem sokára be is következett. 
- Öreg barátom, - mondja a herceg, - búcsúzni jött ön? 
- Kegyelmes uram, miért búcsúznék? - válaszol Csapó, - én már csak arravaló vagyok 
a földön, hogy izenetet vigyek el a más világra az után, aki nemrég előttem ment 
oda. 
Megszorítá a herceg a becsületes szolgának kezét, - jól esett neki a hűség, mely 
még holta után is szolgálni akar, mintha mondani akarná, - ne félj, nemsokára hírt 
viszek utánad azon szeretteidről, kiket a földön hagyál. 
- Valamit akar mondani Csapó barátom! 
- Kegyelmes uram, kár volt a levéltárba ereszteni az alispánt. 
- Nem remélem, hogy valami eltévedt volna utána? 
- Csak a szemével ártott, kegyelmes uram! 
- Bizony még a boszorkányokat hiszi, kedves öregem. - mosolyga a beteg. 
- Kegyelmes uram, én a boszorkányoknak söprűnyelet fogok, hanem mikor az ördög 
viceispán képében hoz be valakit, annak a szemeit nem foghatom be. 
- Nos, mit látott meg a vicispán? - kíváncsiskodék a herceg. 
- Amit legkevésbé kívántam volna, mert emberségemre volt bízva: Baltay contra Baltay. 
- Nos? 
- Ez kegyelmes uram, egy elátkozott pör, melynek, ha maholnap vége lesz, úgy az 
ország legderekabb fiainak egyikét fogja tönkre verni. 
- Gróf Dunayt? - kérdi a herceg, remegve támaszkodván föl a vánkosra. 
- Nincs különben! - hagyá helybe Csapó. 
- Hibáztam, nagyon hibáztam, - mondja a herceg keserűen, - sem megőrizni nem 
tudtam e szerencsétlen pört, sem megakadályozni Baltayt, midőn azt tán tehettem 
volna. 
- Mondtam én azt, kegyelmes uram, hogy az olyan ajtót nem kell nyitva feledni. 
- Barátom, ön mindent megtett; hanem most segélje megtenni az utolsót. 
- Mindent, kegyelmes uram. 
- Adjon tollat és papírt, - mondja a herceg összeszedve a végerőt, - talán ez 
elfáradt kéz meg nem tagadja meg a végső szolgálatot. 
Csapó mindent elkészített egy levélnek megírásához, - az ágy szélére ült 
olyanképpen, hogy a beteget fönntartani bírja, ki is ezen segedelemmel nagy 
lassúsággal a következő sorokat írta: 
Kedves Baltaym! 
Érzem, hogy az utolsó tollvonásokat teszem azon az ágyon, 
melyről felkelni többé nem fogok. Szerencsétlen öcséd hagyta nálam megőrzés 
végett a Baltay-pört, melynek tartalma előttem máig ösmeretlen volt, különben 
tudtam volna kötelességemet. 
Barátom, egy fáradt utasnak még marad annyi ideje, hogyha 
rászorult, valami okosat gondoljon; én azonban nem egy rövid útban, hanem az 
élet hosszában fáradtam el, s nem tudom, a legjobbat gondoltam-e, midőn alábbi 
kérésem teljesítéséért esedezem. 
A emberek legszívesebben megcselekszik azt, amit tőlök 
legelőször kérnek; - barátom, én legelső kérésemet legutolsó óráim egyikében 
intézem hozzád, s így még attól sem kell tartanod, hogy valaha második kéréssel 
alkalmatlankodjam, tehát hallgass meg... 
..................................................................................................................................................... 
..................................................................................................................................................... 
..................................................................................................................................................... 
..................................................................................................................................................... 
Igaz barátod a sírig és azon túl 
Herceg Batthyány Lajos m. k. 
A levél címezve lőn, és Csapó úr szentül megfogadá, hogy kézbesíteni fogja, miről 
kételkednünk éppen nem is lehet. 
A levélnek kipontozva hagyott részét annak idejében közlendjük, tehát türelemért 
esedezünk, és maradjunk, a hercegnél kinek néhány nap múlva megnyílt a boldogok 
hazája. 
Minő könnyen szakad el a fonál, - s az erős lélek, mely megtörhetlen volt a földi 
harcban, elvégződik, mint egy fuvolahang, melyre csak a körüllevők emlékeznek 
vissza. 
A ravatalon fekszik az elfogyott lélek hüvelye, ki folytatása volt egy család 
nyolcszáz éves történetének, életében hatalom, most hulla, mely némán fekszi 
halálos álmát, és csak egy hideg kövön áll majd a név, melyet emlékezetessé 
tőn. 
Álljunk meg egy kissé, nézzünk körül, tán lesz annyi vigasztalódásunk önmagunkért, 
hogy az utolsó lehelettel csakugyan végképp meghalunk-e, úgy marad annyi nyom, 
mely becsületes embernek ad annyi vigasztalást, hogy tetteit holta után 
megemlegetik. 
Én, kit születésem órájában nem várt megaranyozott bölcső, s kit mindössze is az a 
szellő üdvözölt, mely szülőföldemen, a fürgedi pusztán 
gazdátlan lóként szaladgál, - és keresztanyám öle védett meg tőle, míg bekísért 
bennünket Ozorára, hogy egy kis szentelt Sió-vízben megkereszteljenek, - mondom 
én, ki megéheztem szeretetre, barátságra, de címre soha, 
melyért egy ütetnyi taplót adnék, még akkor sem, ha tudniillik csakugyan rászántam 
volna magamat arra, hogy naphosszat egy hosszú botot rágjak, melynek végén holmi 
cserép, vagy sajtfazékban sütik a dohányt, - s mondom én, ki az emberben az embert 
szeretem legjobban, - előkerestem két regényemben a legméltóságosabb nevű embereket és olthatatlan szenvedéllyel emlékezem 
róluk. 
Megálljatok, - számot adok róla. 
Volt idő, midőn egy vigyázatlan szóért könnyen rákiálthatták volna az emberre: üsd agyon! én a legnyugodtabb kedéllyel mondám az egész 
ország minden szűrös polgárjának, hogy az igazság nemcsak akkor igazság, mikor a 
szűrnek , - hanem akkor is, mikor a kaputnak kell; mert az igazság nem olyan, mint a süveg, hogy a nagy 
helyett kicsiny, a kicsiny helyett pedig nagyot választ az ember, - de nem is 
olyan, mint a nóta, hogy magának minden ember azt hegedülteti, amelyik neki 
legjobban tetszik. 
Nem azért vettem a tollat a kezembe, hogy a méltóságos uraknak címeit rőföljem 
össze; - én a múlt időknek embereit kerestem föl, s ha egyiknek vagy másiknak 
emlékénél levett kalappal állok , kegyeletből teszem, s azon 
vággyal, bárha végigjárhatnám az országot s benne annyi jelest találnék, hogy 
födetlen fővel mehetnék végig rajta. 
Megvan a nemzeteknek is saját hét kövér és hét sovány esztendejük, - mit 
siránkozunk vissza a nem kövér esztendőkre? Ráérünk, szellőztessük a múltat, fél 
század elég arra, hogy a nagy érdemeket nagyoknak ösmerjük, tegyünk valamit egy 
kis megösmerésért, mert ha késünk a megösmeréssel, a hálásabb utódok száz esztendő 
múlva - szentekké avatják őket. 
Nem akarok tovább időzni e gondolatnál, - megyek alakjaim után s legelőször is 
Baltayt keresem föl, ki éppen most olvassa el a levelet, s még nem tudja, hogy a 
herceg éppen azon órában halt meg, melyben a levelet olvassa, azaz 1806. június 
6-dikán, s az öregurat a levél éppen a legkellemetlenebb hínárból húzza ki; mert 
az öreg régóta tűnődik azon keserves helyzeten, melybe félig meggondolatlan, félig 
pedig a körülmények által indokolt gyanúja Dunay irányában besodrá; de azóta olyan 
dolog történt, mit megváltoztatnia nem lehet, nem tud és nem is akar: - pedig 
érzi, hogy e helyzetből valami okos módon mégis menekülnie kell, mert mióta 
Holvagy Pistával találkozott, Dunaynak csak annyi vétke van ő irányában, hogy két 
rovása van, s az öreg annyira András uralma alatt áll, hogy maga is tökéletesen 
hiszi, hogy a másik két vonást le fogja vakarni, de hogy ingyen azt nem fogja 
tenni, arról is jót merünk állni. 
A levélnek előttünk ösmeretlen sorai irányt adának gondolkozásának, - s mint 
minden magyar ember, úgy Baltay is rettenetes módon szeret - megbékélni, csak 
módja akadjon hozzá; s minthogy a herceg levele irányt adott, a jó lelkű ember még 
könyűre is fakadt bánatában, hogy egy jó barátjának csak utolsó kívánságát 
teljesítheti; örömében pedig azért, hogy egyszer mégis a szomszédokkal jó napokat 
tölthet. 
Néhány nap múlva délelőtt megszólamlanak a toronybeli harangok, s Baltay úr kérdez 
egy a kapu előtt elmenő parasztot: 
- Atyafi!... ki halt meg a faluban? 
- Senki, nagyságos uram! - mondja a paraszt, levévén nagy szélű kalapját. 
- Csak nincsen tűz - véli az úr - hisz akkor félrevernék? 
- Azt tartom, nagyságos uram, nekünk annyi, mintha tűz volna, - bizony tán félre 
is verhetnénk. 
- Beszéljen kend okosabban, mert ennyi szó közül úgy sem válogathatnám ki, hogy 
kend mit akar? 
- Annyi az egész, nagyságos uram - mondja szomorúan a paraszt, - hogy az enyingi 
herceg meghalt. 
- Nos aztán? - kérdi Baltay még odább, minthogy ő maga úgyis reggel óta tudta, 
csakhogy azt nem érti, miért harangoznak itt is? 
- Nagyságos uram - felel - urunk volt az nekünk, - ott is dolgoztunk mi sokszor 
nagyságos uram, aztán annyi jó voltával éltünk, hogy bizony nagyon olcsóért 
köszönjük meg, ha a harangot meghúzzuk utána. 
..................................................................................................................................................... 
Baltay némán maradt egy darab ideig, s midőn a paraszt ember látta, hogy a 
nagyságos úr nem szól többet, még egyszer meglebbenté nagy szélű kalapját e 
szóval: 
- Az isten jóvoltába ajánlom a nagyságos urat. 
- Jó szerencsével járjon kend! - feleli utána Baltay, fölébredvén a köszöntésre, 
azután pedig rendelést tett, hogy a másnapon Enyingen tartandó gyászmisén minden 
mozdulható ember jelen legyen, csak annyi ember maradván otthon, mennyi a 
házőrzésre okvetlenül megkívántatik. 
Másnap Baltaynak négy lova Enyingig kénytelen volt lépésben menni, mert a kocsis 
már nem győzte kerülgetni a sok kocsit és gyalogolót, tehát mentek, ahogy 
mehettek; de még egészen jókor a gyászünnepélyre, mely népesebb lőn, mint bármely 
országos vásár, és kétségtelen bizonyítványa volt annak, hogy Magyarországon a 
földesurat legtöbbször a jobbágy siratta meg. 
Abban az időben Enyingen éppen azon a helyen, hol most a ritka szép katholikus 
imaház egy gyönyörű kertnek facsoportozatai között áll, volt a temető egészen a 
helység közepén, ugyanott pedig egy kis kápolnaféle imaház, ami az akkorban ott 
lévő katholikus híveknek nagy szűken elég volt, búcsúkor tehát, és egyéb ünnepély 
alkalmával a hívek meggyülekezvén, a tisztelendő úr a szószéket kitétette, s úgy 
beszélt a népnek. 
Látom a roppant tömeget, a szószéket ma is kitetette, és a hallgatóknak szívéig 
beszélvén, tán nem volt egyetlenegy ember, kinek könnyei ki ne csordultak volna, s 
a református tiszteletes úr legjobban törölgette a szemét. 
- Nézze kend, - súgja egyik paraszt a másiknak, - még a kálomista emberek is 
sírnak, pedig a mi papunk prédikál. 
- Mert igazat beszél! - mondja Bocsor gazda, a mostani pápai tanárnak édesapja, 
kihúzván kendőjét, hogy lefolyó könnyeit föláztathassa, mert érezte a becsületes 
ember, hogy egykönnyen el nem állíthatja. 
Vége lőn a szent beszédnek, s imát kezdének a hívek a megboldogultnak lelki 
üdvösségéért, s midőn már mindenik keresztül levelezte saját imádságos könyvét, 
önkéntelenül nézett a szomszédba, ha ott tán még egy másik imádságot lelne. 
Kajári Pál, Holvagy Pistának édesapja, éppen most végezte el az utolsó, mit saját 
könyvében talált, tehát áttekint egy református atyánkfiának könyvébe, s abból 
akar imádkozni. 
- Hisz kend pápista! - mondja a másik. 
- Az vagyok édes jó barátom, - felelé Kajári. 
- Éppen azért mondom - jegyzi meg a szomszéd - mert én meg református vagyok. 
- Nem tesz az semmit - nyugtatja meg őt az öreg Kajári, - hátha a kelmed könyvében 
is találkoznék valami szép imádság, azt gondoltam, sokkal tartozom én ennek a 
hercegnek, s ha már meg nem fizethetem neki másképp, - legalább imádkozom érte, - 
aztán nagyon nem szeretném, ha valami szép imádságot - elmondatlan hagynék. 
* 
Sorsom azon boldog körülmények közé vezetett, hogy gyermekkorom legelső emlékei e 
nagy név említésével vannak kapcsolatban, - meglehet, mások elfeledik a múltat, - 
én legboldogabb vagyok, midőn azt megemlegethetem, és elmondhatom: 
“Akit holta után így siratnak meg, az nem halt meg!” 
A tizenkilencedik századnak eleje csak olyan zajos volt, mint a tizennyolcadiknak 
vége, s míg az ostoba varjúk hírbe keveredtek, hogy egyik varjú a másik varjúnak 
szemét nem vájja ki, addig az emberi faj egészen más munkába fogott, s az volt a 
legderekabb ember, aki legtöbbet vert agyon. 
Lehetetlen kikerülnünk azon időket, mert embereink e korban éltek, hanem azért 
kerültünk a legegyenesebb útra, hogy történetünk folyamát szétágazóvá ne tegyük, s 
éppen azért írjunk ide néhány sort abból a vastag könyvből, melyben Kisfaludy 
Sándor életírása leghitelesebben meg van. 
“Midőn Himfy szerelmeinek első kötete: “A kesergő szerelem” megjelent, soha, sem 
előbb, sem utóbb nem okozott Magyarországon könyv oly sensatiot, (amint ott van) 
mint ez. A Himfy név hirtelen elterjedt az egész hazában, s a nagy ösmeretlen 
közfigyelem tárgya vala.” 
A második kiadásban nevezi meg magát Kisfaludy, s attól fogva nincsen egyetlen egy 
kabátos ember, ki ezt a nevet ne ismerné, s a zalai hegyek csak oly ismeretesek, 
mint “Pusztaszer”, hol eleink Árpádot pajzsra emelték. 
A csatazajnak kellő közepéről nem hozott senki zöldebb babért, mint amelyet egy 
ország nyújta Kisfaludynak legelső műveiért, s ebben az országban nem volt meg a 
“Mi atyánkon” kívül imádság is, melyet könyv nélkül annyian tudtak volna, mint a 
regéket, melyek hirtelen járták be nagy Magyarországot. 
Mint a várt vendéget kapták mindenfelé a regéket, és egy csoportban harminc ember 
is hallgatta, midőn a harmincegyedik fölolvasta nekik. 
Baltay házánál ki- s bejárt a sok vendég, még a cselédek közt is közszájon forgott 
a híres történet, s midőn Imre úrfi hazajött Keszthelyről, hol addig tanult, hogy 
már az iskolából is kifogyott, András maga maradván az úrfival, addig kérte, hogy 
a fiú Kisfaludyt neki könyv nélkül elmondá. 
András az öregúr aranyos mentéjének gombjaival vesződött, Imre pedig egyre-másra 
mondá a sok verset, és csak annyi időt vett, míg az öreg egy-egy könyűt, eldörgölt 
a képén, vagy a lelkes ifjúnak arcát nézé, s azöreg cseléd gyönyörködött benne, 
hisz a jó mag nem szóródott ki az útra, hanem a jó földben szépen megeredvén, erős 
hajtásokat kezdett ereszteni. 
- Nincsen több? - kérdi András, midőn a fiú megnyugvás végett megállt. 
- Még felét sem mondám el. 
- Hej, kedves úrfi, már hol fér el a fejében az a tenger sok tanulság ? 
- Ott, ahol a többi, András bácsi, - válaszol a fiú, ne 
mondjak már többet? 
- Majd lemegyünk a kertbe, - kedves úrfi, - mikor az öregúr a délutáni álmát 
alussza, ott majd nem háborgat senki, - ott aztán elhallgatom estig! mondja András 
az aranyos mentét a szomszédterembe cipelvén, hanem midőn ő az egyik ajtón bement, 
mintha a másik éppen akkor záródott volna, - s már majdnem azt gondolta András, 
hogy az öregúr hallgatózott; de aztán azt hitte András, hogy a nagyságos úr nem 
állta volna meg szó nélkül a dolgot; mert még mindig jobb szerette, ha a fiú a 
fára mászott, mintha könyvet látott a kezében. 
András nem sokáig tűnődött, mert hisz az is meglehet, hogy nyitva volt az ajtó, s 
mikor ő az egyiket kinyitotta, akkor a másik becsapódott, tehát nincs miért tovább 
firtatni a dolgot; hanem mivel mi bizonyosan tudjuk, hogy az öreg Baltay csakugyan 
a szobában volt, azt is megmondhatjuk, hogy az öreg régóta hallgatózott, s ámbár 
néhányszor már megsokallta a szavalást, és be akart nyitni a szobába, mégis 
mindannyiszor valami hátrahúzta, s utóbb maga sem bánta, hogy a gyermek nem fárad 
ki, sőt jól esett neki, hogy András a gyereket bámulja, - tehát nem zavarta őket, 
hanem midőn hallotta, hogy légyottra rendelte András a fiút, ő is eltávozott. 
Pipára gyújtott az öreg, föl s alá járkált a szobában, a fiúnak jövendőjéről 
gondolkozott, s ez volt a legelső eset, hogy a fiúnak eszét sem feledte ki, s nagy 
megelégedésére szolgált, hogy András megbámulja a gyermeket, tehát föltette 
magában, hogy a délutáni alvást elengedi s ő maga is elsompolyog utánuk a 
kertbe. 
Mielőtt oda mennénk, álljunk meg egy szóra. 
Sokféle alakban jött már le a földre a nyomorúság, de ha visszagondolunk a 
jelenből az elmúlt tíz esztendőre, bátran azt mondhatjuk, hogy a “nagyságos és tekintetes” nyavalyában sínylődött a nemzet. Elátkozott 
ember volt, ki a tekintetes uraságig föl nem vergődhetett, - és boldogtalan volt a 
leány, ki egy tekintetes urat nem foghatott, pedig végtére már annyi volt az 
ügyvéd, orvos, mérnök, hogy ahol a verebeket akarták kővel dobálni, ott is a tekintetes ügyvéd urat találta el a kő. 
Még a falusi kutya is úgy elfajzott, hogy nem a koldust, vagy a zsidót ugatta meg, 
hanem azt a boldogtalant, ki a tekintetes címig föl nem vergődhetett s még a 
legélhetetlenebb cigány is azt mondogatta, ha megharagudott: nem 
is tekintetes, hanem csak nemzsetes. 
A gyöngeség végtére nyavalyává fajult, s jaj volt a cselédnek, ha a tekintetes 
címet meg nem szokta, - végtére cselédfogadáskor valóságos leckét adtak a 
cselédnek csupa titulusból. 
A kenyér megfogyhatott a háznál, - kértek a szomszédból, vagy néha koplalással 
győztek, csak a tekintetességből nem engedtek alább, s még 
a házaló zsidóval is könnyebben megalkudtak, ha egy címmel fölebb beszélt; ámbár 
eközben a rőföt mindig kurtábban ereszté. 
Fölment az ifjú úr a tanodába, nem azért, hogy ott fölszedjen a tudományból; de 
hogy elkószálja az esztendőt; mert az édes mama rég megsúgta neki, hogy akár 
tanul, akár nem, azért itthon mégis tekintetes úr lesz. 
Míg a tanár tüdőfáradtig lármázott, addig hortyogott az úrfi; pedig ha nem alszik, 
még akaratlanul is ragadt volna rá valami, s jó hasznát veheté, mikorra csakugyan 
már belenőtt a tekintetes címbe; de a vagyon otthon 
rettentőn megfogyott; mert tíz esztendő alatt az ujjnyi széles szalag tenyérnyire 
nőtt meg s ez a kis különbség először a rétet, azután a búzaföldet ette meg, s 
ámbár a sok mosott szalag és tekintetes cím mind megvan, de 
a rétet és búzaföldet a szomszédéhoz mérték, és az úrfi hiában vakarja a fejét, 
mert bíz abban sincsen, pedig ugyan jó volna a jó tanács, mert a tekintetes 
titulust nem lehet betálalni, s amellett fölkopik az álla. 
Persze, most már az ifjú úr is belátja, hogy jobb lett volna valamit tanulni; de 
már késő és szégyen tanuláshoz fogni; tehát megkísérti a tekintetes címet, mi hasznát lehetne még venni. - Házról-házra kujtorog 
most, atyafiságba keveredik az egész világgal, és minden ismerőstől kölcsön kér, 
amennyit adnak. Korhely pajtások közt hűséges jó barát, jó pénzért bolondnak is 
beáll - ennyi maradt meg a régi vagyonból: - tekintetes úr 
most. 
Szomorú kép, - sokkal rongyosabb, mint mutogatni kívánná az ember, és jaj annak, 
kit az apai és anyai gőg idáig vitt; pedig számosan vannak még a józanabbaknak 
szomorú például. 
Baltay féltette a fiút, de midőn az eleven eszű gyermeknek előmenetelét látta, 
végig gondolt terjedt birtokain s neve becsülete mellé, azt gondolá, nem rosszul 
illenek, ha a fiút okos embernek mondaná mindenki. 
Ebéd alatt engedékenyebb volt, mint máskor, és eltűrte, hogy a gyermek a maga 
eszéből beszéljen valamit, s föltette, hogy délután nem alszik, ha kínjára esik 
is, hanem lemegy a kertbe. 
Az álom oda nehézkedett a szempillákra, Baltay mindenkép erőlködött, hogy elverje 
a megszokott vendéget, de az végtére is erősebb volt, s az öregúr a zsölleszékben 
uzsonnáig aludt. 
András azalatt a lugasban üldögélt, s a fiú egyre-másra mondta a sok történetet, s 
már az uzsonnaidő is elérkezett, mikor az öregúr kidörgölvén szemeiből az álmot, a 
kövér fűben oldalt került a lugasnak, s már messziről hallgatta, mikor a fiú 
javában mondta a verset: 
A magyarnak már szokása, Hogy a jussát nem hagyja; De ha vele 
bánni tudnak, Az inget is odadja. 
András két könyökére dűlve hallgatta a fiút, az öregúr pedig mindinkább 
közelgetett, s édes örömmel telt meg, hogy a fiú máris mennyit összetanult. 
Baltay szerette volna a fiút összeölelgetni; de ezt szégyenlette András előtt; 
hanem elment a kertnek csavargó utain, szűntelen a verseket mondogatván, melyek 
emlékéből többé ki nem mosódának. 
Szívén találta az egyszerű kis versszak, s ő nem kérdezvén igaz urát, megtanulta, 
és szinte vágyott az alkalomra, hogy illő módon elmondhassa, s e buzgóságban 
annyira ment, hogy valóban megéhezte az alkalmat, hogy az ingét is odaadhassa; 
csak már jőne valaki és kérje. 
Nem kellett sokáig várakozni, az 1809-diki fölkelést kezdték mindenfelől sürgölni, 
s a büszke magyarnak jól esett, hogy a megyei alispán díszes környezettel őt is 
megkereste, hogy vagyonához képest részt vegyen a haza védelmében. 
A szomszédos megyék vegyes küldöttségben egyesültek az erőt felkölteni, s a többi 
közt őrnagyi ruhában látjuk Kisfaludyt, kinek neve éppen ezen időben szaladta meg 
az országot. 
Baltay előtt bemutattaték a küldöttség, hanem ez a bemutatás oly futólag történt, 
hogy a nevek közül a Kisfaludy név Baltayt éppen nem érinté, annál inkább: mert az 
alispán nem annyira az írót, mint az őrnagyot mutatá be, ki 
éppen most vette a parancsot, hogy a nádor mellett segédtisztképpen 
foglalkozzék. 
Az alispán a háborúra vitte a beszédet. 
- Megint közelít a francia! - kezdi az alispán. 
- De hegedűszóval csak nem fogadjuk őket! - mondja Baltay. 
- Attól függ, - okoskodik az alispán, - hogy a nemzet milyen erőt fejt ki. 
- Aki eleven, az az ellenség elé megy! 
- A megye reméli, hogy nagysád hazafiúi áldozatát nem vonja meg, - itt van a 
nádori levél, melynek szavai szerint ő fensége érettünk jót állt, tehát megvárja, 
hogy szavát ő is beválthassa. 
- Beváltjuk, alispán úr, - mondja lelkesülten az öreg, - háromszáz lovam van, - 
mindenikre ülhet egy ember, - írja fel alispán uram... 
Az alispán írta. 
- Ezeknek persze ennivaló is kell, - tehát ennivalóval is én látom el őket, - írja 
föl alispán úr ezt is. 
Az alispán írta. 
Amennyi készpénz a pénztárban van, megszámláljuk, - azt is odaadom, - írja föl 
alispán uram a többi után. 
Az alispán már sokallani kezdé a dolgot. 
- Zabom is termett bőven, hála istennek - hagyunk vetni valót, - a többit el lehet 
vinni a katonák után, - ezt is írja fel a tekintetes alispán úr. 
- Isten úgyse, sok lesz, - mondja az alispán, - ennyit nem kívánunk. 
- Alispán úr! - mondja Baltay, - ki van rám vetve, hogy mennyit adjak? 
- Nincsen olyan törvény, mely e tekintetben kényszeríthetné nagysádat. 
- Én is azt gondoltam, - teszi hozzá Baltay - mivel nem parancsoltak, hát annyit 
adok, amennyi tőlem kitelhetik. 
- Ennyi mégis sok lesz, nagyságos uram! 
- Én meg azt mondom, hogy nem sok, - szép szóért többet megteszen az ember, mint 
erőszakért, mert: 
A magyarnak már szokása, Hogy a jussát nem hagyja; De ha vele 
bánni tudnak, Az ingét is odaadja. 
Meghatotta a környezetet a háziúrnak lelkesedése, s egymás kezét szorongaták a 
küldöttség tagjai, Kisfaludy pedig egy ablakmélyedésbe húzódva kinézett a 
szabadba, lelkét beárnyékozta egy édes érzelem, hisz élő tanúja most, hogy lelkes 
gondolatai mint terjednek szét, s a lelkesülés órájában a szorongó honfi kebel, az 
ő szavainak segedelméhez menekül. 
Andrásnak éppen akkor dolga volt a teremben s midőn Baltay az alispánnak rendre 
számolá az adományt, szerette volna a nagyságos úrnak kezét megcsókolni s amint az 
úr egyik ajánlatát a másik után tette, azonképpen gondolá ő is, hogy most a jobb 
kezét, most meg a balt csókolná meg, s mikor az úr az adományokból még sem fogyott 
ki, azt gondolja András, hogy még a lábát is megcsókolná, végre midőn a versekhez 
ért az öreg, nem talált egyéb megcsókolni valót, mint azt a nyomot, ahova az 
öregúr letenné a lábát. 
Becsületet hozott a szakácsné a házra; mert a vendégeket illendőn ellátta, s midőn 
a vendégek elbúcsúzának, András az udvaron csinált rendet az előjáró kocsik közt, 
s hol az őrnagynak szürke köpönyegét látta, kiváló gondoskodással nézett meg 
mindent, hogy az utazónak kényelméből mi se hiányozzék. 
Imre még ekkor nem vett részt a nagyobbak társaságában, mert a régi magyar 
házaknál a gyereknek nem engedtek szót az öregebbek között, hanem András úgy 
intézte a dolgot, hogy Imre kéznél legyen, midőn a vendégek kocsikra ülnek. 
- Csak itt maradjon az úrfi, - mondja András Imrének, - jól vigyázzon, messziről 
is megismerheti, kopasz feje van, egyik sem hasonlít hozzá, nem is tudom mitől 
kopaszodott volna meg a többi!... okoskodik András,... ahun a!... most már 
jőnek. 
- Csak közelről megláthassam! - sóvárog a remegő fiú. 
- Mindjárt meglátjuk úrfi! - bíztatja András az érkezők felé nézve, kik közül 
éppen Kisfaludy vált ki legelőször, s rögtön a kocsi felé tartott. 
András annyira meglepeték, hogy hirtelenében nem tudott szólni, hanem a karjába 
kapaszkodó fiút könyökével érinté, s midőn Kisfaludy a kocsihoz ért, s a hágcsón 
fölkapaszkodék, András oldalt súgja a meglepett fiúhoz: 
- Most nyúljon a ruhájához! 
- Már érintettem! - felel a fiú kegyelettel, ifjú lelkesedésében érezvén a 
boldogságot, mi az ilyen nagy embernek közelségéből kiárad. 
Kisfaludy leült, de amint hirtelen elhelyezkedék, meglátta a lelkes arcú fiút, ki 
egészen rábámult, s e tekintetet nem tudta kérdés nélkül kiállni. 
- Kié ez a szép fiú? 
- Én Baltay Imre vagyok! - felel a gyermek elpirulva. 
- Kedves fiam, - kövesse bátyja nyomdokait, - mondja Kisfaludy a még gyermek 
ifjúnak kezet nyújtva, ki azért egész félénkséggel nyúlt. 
- Csókolja meg! - mondja hirtelen az öreg András úgy, hogy Kisfaludy is 
megértette. Kisfaludy későn akarta visszahúzni kezét; de már akkor az ifjúnak 
ajkai érinték, éppen midőn azt mondja Kisfaludy egészen tréfálva: 
- Kedves fiam, - talán püspöknek nézett? 
- Kisfaludy Sándornak csókoltam kezet! - magyarázza a gyermek kisugárzó arccal, - 
mi a költőre sem téveszté el a hatást, s e sajátszerű tiszteletadót beszámolá a 
kegyeletnek, mi olyan jutalom, mit arannyal fölmérni még eddig nem tudtak. 
A költő fölvoná a fiút a hágcsóra, homlokát megcsókolá, s egy pillantást váltva 
még vele, a többi után indult, de még a távolból is néhányszor 
visszaintegetett. 
Amint a vendégek elmentek, Imre a kertbe ment el, Baltay pedig Andrással maradt a 
nagy udvaron, hol növendék fák bokrosíták meg a térséget, s az uraság szívesen 
elbabrált az új hajtású fák közt, melyeknek nagy részét maga ültetgette. 
- No, András, elfáradt kend? - kérdi az uraság. 
- Ilyen embereknek szívesen szolgál az ember akár meddig volnának itt. 
- Szeretem, hogy nem kerülték el a házat, - jegyzi meg az úr, - nagy örömöm telt 
bennük; hanem az a katona, az az őrnagy nagyon szótalan ember. 
- Pedig annak legtöbb elbeszélni valója volna, ha megszólamlanék. 
- Tapasztalt ember lehet, - hagyá helybe Baltay, nem gondolván az igazi okra, 
hanem az elválási körülményekre célozva mondja, - láttam, Imrét megcsókolta. 
- Szép becsület az ifiúrnak, hanem meg is érdemlette, - bizonykolá András, - 
legalább olyant mond, amit nem úgy súgnak neki. 
Hallja kend András, - most az a fiú már tanítja kendet? - tréfála az öreg. 
- Nojsz az még nem nagy csoda, nagyságos uram, - én rólam könnyen lemosta egy 
zápor az iskolaport, hanem azt tartom más is tanult már attól valamit. - Az öreg 
elvörösödött, hanem megint összeszedte magát, hisz legbizalmasabb embere előtt 
nincs mit eltagadni, tehát azt mondja: 
- Észrevette kend, mikor a lugasnál a gyereket hallgattam? 
- Már messziről láttam, - s amit akkor hallott nagyságos uram, tudom nem feledte 
el. 
- Azt is hallotta kend? 
- Jobban megörültem neki, mintha lakodalomba hívnának. 
- Bíz az, hallja kend, olyan mondás, hogy megtanulhatja az ember, akárki 
csinálta. 
- Én megmondom, ki csinálta. 
- No ugyan ki? 
- Az az őrnagy, ki az úrfit megcsókolta, - Kisfaludy Sándor a neve. 
- De bánom, hogy ezt előbb nem tudtam! - kiált föl Baltay fejét megcsóválva, - már 
mégis szerettem volna megkérdezni, hogy ehhez a vershez van-e még több? 
- No még mennyi! nagyságos uram, - Imre úrfi mindjárt elmondja könyv nélkül. 
- Mit gondol kend András, - én kérdezzek ilyent a gyerektől? 
- Jobb lesz most elkezdeni, nagyságos uram, mert ha ez a gyerek úgy elhalad, ahogy 
most megindult, - véli András - attól félek, majd messze 
maradunk el tőle. 
* 
Baltay addig gondolkodott, hogy Andrást még sem tudta letorkolni; hanem rászánta 
magát, hogy ha nem tanul is a fiatalabbtól; de legalább meghallgatja, mit tud ? 
Ne kerüljük el az évszámot; ha azt akarjuk, hogy a jó vérű paripa ne féljen az 
ároktól, úgy az árokhoz kell vinni! 
Betört országunkba a francia, kiáltványait minden ház előtt elszórta, de a nép 
ösztönszerűleg tépte szét, mert annyi volt az ígéret, hogy ígéretnek is sok 
volt. 
A franciák megeléglék a keresztülvonulást, utánuk őrizet nem maradt, s éppen ezért 
utánuk egy másik kéz nyúlt, mely az elszórt kiáltványokat mindenütt összeszedte, s 
éppen ezért most már aki eddig el nem olvasta többször, mint egyszer: elolvasta 
négyszer. 
Ezért kár volt összeszedni. 
Terhes szekerek érkeztek Tatába, hol a nádor szállást tartott, és a kísérő 
hivatalnok rohant a nádorhoz, hogy jelentést tegyen a dologról, egyszersmind 
eldicsekedhessék, mennyit szedett össze. 
- Mind itt van, amit ön összeszedett? 
- Három társzekérrel hoztam, fönséges uram, - mondja a buzgó hivatalnok, - hanem 
remélem, hogy még ennyit összeszedetek. 
- Ments isten! - szól közbe Kisfaludy, a nádornak közelébe jutván, - ki észrevevén 
Kisfaludynak aggodalmát, az ablakmélyedésig jött, hogy a beszédet csak egymaga 
hallhassa. 
- Mit mond ön? - kérdi figyelemmel a nádor Kisfaludyhoz hajolva. 
- Azt, fönséges uram, - hogy ha már magunk nem akarjuk millió számra szétosztani, 
legalább mi ne szedessük össze, - mert csak akkor leszen a papírnak hatalma, ha mi 
hatalomnak hisszük. 
- S ez a temérdek ígéret? 
- Nem magyar ember gondolta ki, fönséges uram, - véli amaz, - különben tudta 
volna, hogy magyar ember ily nagy ígéretnek nem hisz. 
A nádor eleget hallott, visszafordult a hivatalnokhoz, s hirtelen tájékozván 
magát, semmit sem kételkedett Kisfaludy szavain, azért kérdi a hivatalnokot: 
- Honnét kapta ön a megbízást? 
- Egyenesen Bécsből, - felelt a kérdett - onnét indultam ki, s követtem azon 
irányt, melyben a franciák elvonultak, s amit értem, kötelességem szerint szekérre 
rakattam. 
- Fölmentem önt ezen veszélyes foglalkozástól, - tudatja a nádor, - ha kipihente 
magát, rögtön visszamehet. E szavak után pedig a mellékterem felé indult. 
- De... fönséges uram, én Bécs... 
- A nádor őfensége parancsolatjának engedelmeskedjék ön - mondja a szóba kapva 
Kisfaludy egész katonai szigorral, mire a jámbor ember elnyelte a többit, hanem 
megfogadta, hogy ezt megbízójának okvetetlenül elmondja. 
A nádor egész nap nyughatatlankodék, zavarta őt az, hogy hatáskörébe más intézőnek 
keze is elér, s midőn ügyességgel kellene elütni egynémely dolgot, - az értetlen 
túlbuzgóság az ellenség kezére játszik. 
A sok tűnődés után asztalhoz ült a nádor, s illető helyre gondos részletezéssel 
megírta, hogy a nemzetet egészséges fölfogásában meg ne zavarják, s ne szedjék föl 
az utcáról féltett dologként azt, mit azok szemétnek szórtak ki. Hagyják e 
kísértést, - legfölebb annyit tegyenek meg, hogy nyomassák újra azon 
kiáltványokat, melyekkel azelőtt Olaszországot bolondíták, - s 
akit egy hazugság meg nem térít, megtéríti kettő. 
Nem mondhatom el e helyütt, hogy a nádor levelére mit mondtak, - elég az hozzá, 
hogy Károly főhercegnek kelle védelmére kelni, - s éppen 
azért meg nem akadályozhatá azt, mit nélküle végeztek el a magyarok ellen éppen 
úgy mint a birodalom ellen. 
A tanácskozmány számos egyénből állt, - hanem itt is beteljesedett, hogy jaj annak 
a levesnek, amit sok szakács főz, mindenik megsózza, aztán ember legyen, aki azt 
megeszi. 
Megettük jó részét mi, hanem azoknak is maradt még belőle, akik megcsinálták. 
A napóleoni kiáltványt nem tudták utolsó példányig beszedni, tehát amit a francia 
császár egyenes úton nem tudott elérni, tudniillik, hogy az osztrák sereget 
végképpen szétszórja, s a békét önmaga írja meg, - azt megszerezte neki a 
haditanács, mely következőkép okoskodott: 
- Itt árverés van, - szól az egyik szavazó, - itt ígérnünk kell, amennyit 
lehet! 
- Elhibázott okoskodás - mondja a másik szavazó, - szét kell az inszurrekciót 
verni, s ha egyszer megfutott a francia elől, bizonyosan inkább hazaszalad, mint a 
francia táborba, honnét a golyókat szórják. 
Ez lőn határozat, - s nem gondolá meg senki, hogy egy tábort szalasztanak szét, 
melynek üres helyén oly térképet csinálnak, hogy kevesebb könnyek csordulnak ki 
láttára, mintha a megfutamított sereget egy lábig levágatták volna. 
Két alakot látunk oldalt, alig áll néhány emberből a kíséret, s a nádor fehér 
köpenyegében áll a Ménfőig nyúló táborhoz közel, s Kisfaludyt nézi néha, minthogy 
az mély elkeseredéssel nézte a tábort, melynek rendeltetését már tudta. 
Kevés prófétaiság kellett annak belátásához, hogy itt megalázás készül, melyre 
szükség nincsen, s minek eredményét ma még ki nem számolja senki, de hogy az drága 
lesz, oka volt elhinni. 
- Kisfaludy! - mondja a nádor, közelebb mozdítván a lovat, - ön mindent tud! 
- Szeretném, ha csak úgy álmodtam volna. 
- A csata elején nem tudja az ember, hogy megéri-e végét, - magyarázá a nádor, - 
ön megígéri nekem, hogy e napról egykor tanúságot teend, hogy a nemzeten e goromba 
kísérletet megakadályozni akartam, - de nekem az nem sikerült! 
- Az ég legyen tanúm! - fönséges uram. 
- Nem a francia itten az ellenség, hanem hogy e népet kevesen ismerjük - szól 
megint a nádor. 
- Pedig ha látták volna, fönséges uram, - mikor egyik-másik szíve melegültében még 
az inget is lehúzta volna, hogy a sereg után küldje. 
- Meg nem akadályozhatunk semmit, - fejezi be a nádor azon keserűséggel, mely neki 
osztalékul jutott az egészből, s midőn aztán a csapás elérkezett, megint azt 
mondja: 
- Kisfaludy! - Magyarország nem itt végződik el, - hanem itt kezdődik; teremteni 
fogjuk! 
Midőn az osztrák sereg a Rábán átlépett, hogy a győri oldalra támassza magát, a 
sorezredek tisztei a fölkelő sereget lassankint gúnyolgatni kezdék, s előjelei 
látszának annak, ami következendő volt. 
A súrlódás fokonként élesebb lőn, tehát siettetni kelle a menetet, hogy a 
kiszabott helyre érjen a hadsereg, hol a sorezredek föláldozása nélkül oldathassék 
meg a csomó, de azért a két elemű nép sehogysem bírt egymással megférni, s az 
elkeseredés kitörő félben volt. 
A fölkelő seregben volt akkor egy elhírhedt bátorságú ember, kivel ugyan 
találkozánk egy pillanatra, anélkül, hogy megneveztük volna, ez a szabadosok 
kapitánya, most pedig már őrnagy, Püspöky vala. 
Zala megyei születésű, és Kisfaludyval rég ismerős levén, midőn a nádor a táboron 
keresztül léptetett, Püspöky nem állhatta meg, hogy Kisfaludyt meg ne állítsa egy 
szóra. 
- Sándor! - mondja a kemény katona, - én csak verekedni tudok, nem értem a 
politikát - mondd meg nekem, miért megyünk mi oly nyakra-főre vissza? Hisz már 
annyian vagyunk, hogy bátran szemközt fordulhatnánk. 
- Barátom! - szól nehéz szívvel a kérdett - nem bíznak bennünk. 
- Hát eresszék haza a fölkelősereget, - azután vége. 
- Még útravalót is adnak, Püspöky barátom, egy kis gyalázatot, hogy otthon ne 
jusson eszébe senkinek háborúba menni. 
- Barátom, - engem meg nem szalasztanak, - ezért jót állok, - Isten veled! - 
mondja Püspöky félbeszakasztván a beszélgetést, minthogy a fővezér közelgett, s 
mindenkinek saját helyére kellett sietnie, hanem a mogorva katona alig várta az 
alkalmat, hogy valami alkalmas emberbe belekaphasson, ami nem sokáig hagyott 
magára váratni. 
Elindulás előtt más hadosztályba helyezték Püspökyt embereivel együtt, amidőn az 
elhelyezés megtörtént, a ménfői szőlőhegyen levő pincék egyikéhez vágtatott az 
őrnagy, hogy a dandárparancsnoknál bemutassa magát. A parancsnok nem volt a 
szálláson, hanem egy táborkari tiszt fogadá Püspökyt, ki az elfogadással 
tökéletesen megelégedett, mert a tiszt oly pokróc goromba volt, mint azt Püspöky 
kívánta. 
- Kinek a hajdúja? - kérdi a táborkari tiszt minden tartózkodás nélkül gúnyolódván 
s végig nézvén a rendes ezredektől eltérő sújtásos ruhát, minő az őrnagyon 
volt. 
- Jobban nézzen meg az úr, - veti vissza Püspöky, - őrnagy vagyok az 
önkénteseknél. 
- Kinek a hajdúja volt előbb? - mondja újabb gúnnyal amaz. 
Erre Püspöky felkapott egy fazékszedő botot, mire a táborkari tiszt kardot 
rántott, hanem Püspöky nagy hirtelen olyant vágott a markolatot fogó kézre, hogy a 
kardot amaz rögtön elejtette. Midőn a meglepett tiszt a feldühödt embertől kész 
halálát várta, - akkor Püspöky leereszti a botot, s egész nyugalommal mondja: 
- Most megmutattam az úrnak, hogy egy jóravaló hajdú mindig többet ér, mint egy 
hitvány tiszt; - vesse le az egyenruhát, vagy összevagdalom. 
A hadosztályparancsnok lépett a szobába, s a felforrt vérű őrnagy katonás 
rövidséggel beszélte a dolgot, mire a parancsnok átlátta, hogy nagyobb botrányt 
nem lehet a dologból csinálni, a táborkari tisztnek egy jó tanácsot adott, hogy 
tisztuljon a hadseregtől, Püspökynek pedig azt mondja: 
- Holnap megkapja ön a parancsot! 
Püspöky elment, tökéletesen megelégedve, s alig várta, hogy Kisfaludynak elmondja 
a dolgot, az osztályparancsnok pedig jelentést tett a fővezérnek, ki nem látott 
alkalmasabb módot, minthogy Püspökyt; legelőször kell másnap megfuttatni, s 
minthogy a francia vasasok a balszárny felé törnek, e rémítő csapatnak látása rettentő példának legalkalmasabb lesz. 
Alig pihent a tábor, a legelső szürkületkor megszólamlának a francia ágyúk, s a 
felső vonal már a várost lövöldözte. A várparancsnok utasítva lőn a 
legkétségbeesettebb védelemre, hogy a leendő zavarban a sorezredek födözve 
legyenek, míg a kis Dunán átvergődnek, - s éppen ezért a fővezér a polgárságot is 
fegyverre szólítá, s aki fegyvert tudott fogni, adtak neki dolgot. 
A csata reggelén még a papok is fegyverben álltak a vár szélén, s egy jámbor barát 
remegve mondja szomszédjában álló főnökének. 
- Lehetetlen embert ölnöm, reverendissime. 
- Hátha minket lőnek agyon, domine fráter? - vígasztalá a főnök egymásután 
sütögetve a puskát. 
- Az az ő lelkükön szárad, nekem reverendissime, ahhoz semmi közöm, - de én mit 
csináljak? 
- Lőni fog, amice! - mondja megadva magát a másik, látván, hogy az ellenség a 
várárokhoz nyomul a futamodók nyomában, s erre már a félénkebb ember is 
elhatározóbb lett: 
- Ha már ennyire vagyunk, nem tehetünk róla, - mondja bánattal a barát, és a 
franciák felé fordítván a puskát, midőn elpukkant a fegyver, fejét hátra kapta, 
hogy ne lássa, kit ölt meg, aztán áhítattal mondja: “requiescat in pace.” 
A szakaszok sebesen húzódának vissza, s a menekülésre uszított nép rémülten szórta 
el a fegyvert, mellyel dolgot nem engedtek neki; hanem mielőtt végképp 
megfutamodnék a sereg, tekintsünk másfelé, ha még Püspökyt meglelnők a harcolók 
között. 
- Látja ön a francia vasasokat? - kérdi az osztályparancsnok Püspökyt. 
- Alig vannak hatszáz lépésnyire innét. 
- A franciák közt ezek a legbátrabbak, hadd lássam, hogy ön mit tud? - mondja a 
parancsnok egész dühösséggel, nem is kételkedvén, hogy e vértezett sereg szeletre 
vagdalja valamennyit, mert nem volt rá eset, hogy e lovasságon két hadjáratban 
egyetlen egyszer is kifoghattak volna. 
Püspöki jól ismerte, kikkel van most dolga, s hogy a könnyű kard a legügyesebbnek 
kezében is csak mestervágásra való, mely legfölebb az arcot érve, árthatna 
valamit; de azért nem esett kétségbe az őrnagy, hanem hogy ez emlékezetes napot a 
franciák se feledhessék el, végig nyargalt a soron, s a parancsszóra elővette a 
legénység a csákányt akard helyett, így rohant a nehéz 
vasasokra. 
A hullámzó tömeget nem várta be a francia lovasság, hanem büszkén mozdult ki a 
kevély lovasság, hogy megalázza a rohanó tömeget, mely önveszedelmére jött el. 
Fénylett a francia sisak, melyre kemény ütéssel szállt le a könnyű nyelű csákány, 
s a győzhetlen vasasok eszeveszetten fordultak vissza az ismeretlen fegyver előtt, 
mely csak a vértet keresé, hogy annak horpadása ölje meg az embert. 
Megállt a franciák balszárnya, midőn a legbátrabb lovasságot megfutamodva látta, s 
a francia parancsnok nem merte üldözőbe venni a sereget, melynek egyik szárnyáról 
ily kemény csapást kelle kiállnia. 
A vérteseket nem lehet többé tűzbe szorítani, mert aki sebet kapott, okvetetlenül 
meghalt, mire a behorpadt sisakot fejéről leszedték, - és legtöbbet ez a munka 
biztosabban megölt, mint maga az ütés. 
Az osztályparancsnok bámulva állt meg előbbeni helyén, s ha csak annyi embert 
állíthat föl a támadó lovasság után, mennyi elég arra, hogy a sorokat mutassa ,a kudarc helyett fényes győzelemről írhatnánk most, és 
nem lett volna szükség azon békére, mely harmadfélmillió alattvalót és egy 
nagydarab földet szelt le a térképről egy kis bizalmatlanságért. 
Már minden késő, a megriasztott nép nem jő vissza többé, s még nézője is alig akad 
Püspökynek, ki szétszórta a vasasokat, s minden ember külön vállalkozik egyre, 
hogy azt agyoncsákányozza, mi a rémületnek még csodásabb képet adott. 
Püspöky minden irányban űzette a hátráló népet, s egy vasas nem tudván egyenesen 
menekülni, addig forgolódott, míg az osztrák tábor felé rohant, de egy fekete képű 
ember minden nyomon űzte, s nem messze az osztályparancsnoktól leverte a 
lóról. 
Rég láttuk ezt a sötét képű embert, kiért Holvagy Pista száz botot vállalt föl 
magára, amit azért szántak neki, hogy a Lajtán átmenni nem akart, - hanem azóta 
megőrzé az a régi közmondás, hogy a cigány nem hal a vízbe , 
- de sőt még az ágyú sem fogta meg, pedig sohasem maradt leghátul, nehogy kárát 
vallja. 
Lehullott a vasas a lóról, s a fáradt cigány körülnézett, hogy merre van a többi? 
hanem mielőtt tájékozná magát, a szaladókat látta, és a táborikart: 
- Nem szaladsz gazember? - riad rá egy tiszt az osztályparancsnok 
környezetéből. 
- Akad nekem még itt dolgom, - okoskodik a cigány, - minek szaladjak el? 
- Száz botot kapsz gazember, ha nem futsz! - mondja megint a tiszt, mire aztán a 
cigány is megereszté a kantárt, hanem futás közben is ráért gondolkozni, utóbb a 
nagy gondolatok kifértek belőle, és elég hangosan azt mondja: 
- Jaj, be nagy bolond ez e világ, - egyszer azért ígértek száz botot, mert el akartam futni ; most meg azért ígérnek százat, mert nem akartam futni! 
* 
A nap leáldozott, de mielőtt végső sugárát elvetné, észrevették a hibát a vezérek; 
hanem már oly nagy volt a hézag, hogy tartományokkal kelle betapasztani, azon 
kívül pedig meg volt törve a bizalom, s ennek foltját nem találta senki. 
A kis Dunán Csallóköznek takarodott a rendes katonaság, melynek utócsapatát 
Püspöky képezte, ami untig elég volt arra, hogy a francia lovasság ne háborgassa 
őket: mert lángként futott végig a hír a francia sorokon, hogy a magyar lovasság 
új fegyverrel küzd most. 
A francia vezér nézvén a rút sebeket, azt mondja környezetének, mely a francia 
kiáltványok eredményére várt: 
- Uraim, - itt van a felelet Napóleon császár új kiáltványára! 
Ez az egyetlen nép, mely az ígéretnek nem hisz! - mondja rá 
valaki. 
* 
- Ne szomorkodjunk, - régi történet ez, vigasztalásul azt is mondhatnánk még, - 
hogy tán nem is igaz! 
A keszthelyi utcák megnépesedének, az ország különböző részeiből érkezett egy-egy 
fiatalember, hogy az intézetbe járjon, azonkívül kíváncsiak közül is akadt ember, 
ki már mégis meg akarta látni, hogy a kapát eresztik-e itt a földbe, vagy csak a 
nyelével böködik a hantot? hogy azt már könyvből kell tanulni, s a nagy embernek 
híre nem hiába futotta meg az egész országot. 
A fáradhatlan gróf nem röstell a tiszti széken ülni s órákig mázsálja és fontolja 
a széna és szalmacsomókat, bizony már annyira szőrszálhasogató, hogy már azt is 
akarja tudni, hogy egy esztendős borjú mennyit eszik naponkint, s uram fia, még 
azt is kiveti a számvető táblán, hogy mennyi trágya marad, s mennyi hasznát 
veszik? 
A régiek ezt mind nem tették, - meghízott az agyaras, jól esett neki a kukorica, s 
mikor már éppenséggel nem akart enni, meghítták a jó ismerősöket, megölték az 
agyarast, - de nem kutatta senki, mennyi kukoricát evett? elég az hozzá, hogy volt 
kolbász, volt hurka, - váljék egészségére a tisztes vendégeknek, máskor is legyen 
szerencsénk, ha megint ölünk egyet, hisz termett elég kukorica, - ez éppen 
sörtéseknek való. 
Egy nagy könyv feküdt a gróf előtt, ki éppen most nézi végig, vajon 
teljesítették-e mindazt, mit a múlt héten megrendeltek? mi a nagy könyvnek egyik 
oldalán akképp volt beírva, hogy a megfelelő oldalon be lehessen írni, 
teljesíttetett-e, vagy hogy miért halasztották el? 
Egyetlen egy tételt nem téveszt el a gróf, s közben hagyja a tiszteket beszélni, 
amint az igazgató sorban kikérdezi őket, s a gróf a tételekre vigyáz, hogy amint 
az igazgató minden tételt külön kikérdez, ne csak azt lássa, hogy be van írva, de 
azt bővebben is tudja. 
Újabb tétel következik, - ugyanazt a múlt tiszti széken a gróf maga véleményezte; 
de most világosan látja, hogy az igazgató valami vastag orrú tollal kitörölte s a 
tentavonalak alól alig lehetett kiismerni egyetlen szót, - hanem a gróf azért jól 
tudta, hogy az ő rendelete nyugszik eltemetve a vastag tollrántások alatt. 
Az igazgató észrevette, midőn a gróf e tételhez ért, s odasúgta a grófnak, hogy ő 
húzta ki a rendeletet ez és ez okból. 
Más ember talán az igazgatónak fejéhez vágta volna a könyvet, hogy saját urának 
rendeletét elfirkálja, Festetics azonban egész nyugalommal mondja: 
- Igenis, kérem alázatosan, tudom én, hogy én vén szamár vagyok, igen is, az ilyen 
okos embereknek csak akadályuk vagyok, igenis, kérem alázatosan, - hanem kár volt 
mégis ilyen vastagon kihúzni, igenis, talán vékonyabb húzásokkal is jó lett volna, igenis! 
Az igazgató észrevette az ügyetlenséget, azonban a gróf is mindjárt más tárgyat 
választott, hogy az igazgatónak zavarát észre ne vegye senki, minthogy e kis 
szóváltás sokkal csöndesebb hangon ment végbe, mint azt a tisztek észrevették 
volna; így aztán szent lett a béke, tiszti szék után pedig addig el nem szabadult 
tőle az igazgató, míg valami lekötelező szóval a kis vágásnak mérgét el nem 
oszlathatá. 
Levelet adtak a grófnak kezébe, de alig tudta elolvasni a nagy izgatottság miatt. 
Miután elolvasta, rendelést ad, hogy egy könnyű kocsi már éjfél után két órakor 
készen legyen, s másnap ugyanazon órában már föl is ült, s Keszthelytől távolabb 
eső gazdaságainak egyikére hajtatott, hogy az elolvasott levélnek tartalma szerint 
egy elárult tisztnek hanyagságáról meggyőződhessék. 
A szürkületen áttört már az első világosság; lecsapolt rétek, egyenes csatornák, 
árnyékos utak váltogaták egymást, s a nagy ember pillanatra feledé, miért kelt föl 
ily korán, s elégülten nézte a nyomokat, melyek holta után sokáig megmaradnak, s 
vagy ösztönző például szolgálnak az utódoknak, vagy bizonyságul, hogy nagy emberek 
is voltak már, csak követőjük legyen. 
Az alatt a fogat azon határba ért, hova éppen szándékozott; tehát parancsolá a 
kocsisnak, hogy térjen le az országútról, menjen a dűlők közé, honnét belátott az 
egész gazdaságba. 
Sűrű kepesorok közé fordult utóbb a kocsi, s midőn a legelső napsugár végigszaladt 
a láthatáron, egy vidám kis paripán ugratott elő a kerületi ispán, ki meg sem 
álmodta, hogy a grófot ily korán itt lelje. 
A gróf maga mellé ültette az ispánt, végignézte vele a gazdaságot, útközben pedig 
kérdi: 
- Szokott ispán úr dohányozni 
- Gazda embernek megszokott dolga, méltóságos uram! - feleli az ispán. 
- Itt van a pipája? 
- Nálam van, méltóságos uram! - felel újra a kérdett, nem tudván mire vélni a 
dolgot. 
- Ha nála a pipa, ne tartózkodjék; hanem gyújtson rá. - unszolá a gróf az ispánt, 
ki aztán elővette tűzszerszámát, s néhány perc múlva eregette a füstöt. 
A gróf aligha meg nem bánta az engedelmet, mert a lengedező szél mindig ráverte a 
füstöt, s már néha oly kínosan nyeldekelt, mintha a légből is kifogyott volna; 
hanem azért csak tűrte a kellemetlen szagot. A kocsi azonban könnyen ment a 
dűlőkön végig, s az ispán szerencsésen kiszívta a pipát, minek a gróf legjobban 
megörült, de midőn meglátta, hogy az ispán megint rá akar gyújtani, nem tudta szó 
nélkül megállni. 
- Mit gondol, - ispán úr, - termesszünk-e dohányt? 
- Megkísérthetnénk, méltóságos uram, talán megadnák az árát. 
- Nem bánom, ispán úr, - termesszünk néhány holdat, ha nem használ, nem árt. 
- Amint parancsolja méltóságos uram, - mondja az ispán, - majd gondoskodom 
magról. 
- Én meg választóvizet hozok, - mondja a gróf. 
- Minek választóvíz, méltóságos uram? - kérdi csudálkozva az ispán. 
- A dohánymagot megöntözni, ispán úr, - mert ha ilyen dohány teremne rajt, mint 
amilyent most szítt ispán úr, - úgy jobb lesz, ha a magot választóvízben mossuk 
meg. 
Az ispán rögtön eltette a pipát, hanem a gróf képén látta, hogy tréfál, tehát nem 
volt mit röstellni a dolgon, hanem némi mentegetés okáért mondá: 
- Méltóságos uram, olyant szívok, amilyen az erszényemből telik. 
- Igaza van ispán úr, - mondja a gróf mentéjének oldalzsebéből kihúzván egy százas 
bankót, mit azon levélbe takart, melyben az ispánt föladták, hogy délig szokott 
ágyában heverészni, mit azonban a gróf nem hitt; s éppen azért némi vigasztalásul 
az ispánnak odanyújtván, azt mondja: “Addig is, ispán úr, míg jobb dohányunk 
terem, itt van néhány forint, vegyen rajt jobb dohányt; aztán akkor dohányozhatik, 
ha majd mellettem ül.” 
Az ispán csak akkor bontá ki a levelet, mikor a gróf az országútra fordult, és 
bámulva látta a százast, de még inkább a levelet, melyben ártatlanul vádolta 
valaki, - és ha nem Festetics György lenne az, bizonyosan 
kérdés nélkül hánynák ki az útra. 
A gróf tökéletesen nyugodt volt, hogy a százas bankjegy nem volt elveszett pénz, - 
hisz egy becsületes tisztnek ébersége egyetlen egy napon visszapótolhatja; azért 
derülten ment haza, hol már vendégektől népesedett meg a kastély. 
* 
Amint az intézetből a kastélykertbe vezetett egy kapu, annak sarkánál ült egy 
megvásott cigány, majdnem kidűlve a ruhájából, - ölében egy fakó cimbalom hevert, 
s a cigány nagy búsan kereste elő belőle azt a szomorú nótát, melyet azért 
tartogatott, ha talán mégis akadna egy ember, ki az ilyen szomorúságért pénzt 
ejtene a kalapjába, mely lábainál hevert. 
A kertnek belsejéből Baltay jött a kapu felé, a zenét közelebbről is kívánván 
hallani, s midőn a cigány észrevette, hogy hallgatóra tett szert, nem röstellte a 
fáradságot, olyan keserves nótát vert, hogy már magának is nehezére esett. 
Baltay nem röstellte a dolgot, megdülleszkedett egy vastag fához, és jóízűen 
nézte, midőn a cigány keze föl s alá járt a cimbalmon, mely alig bírta már a 
keserűséget, s talán elrepedne fájdalmában, ha a cigányt meg nem állítja egy 
lázsiás tallérral, mely oly kevélyen hullott a kalapba, hogy a benne levő 
krajcárok ijedten ugráltak ki a kalapból a porba. 
Midőn Baltay odább ment, a cigány a tallért még egyszer megnézvén, rákapott egyet 
a frisséből, s midőn a “csípd meg bogár az ingét!” harmadszor verné el, Baltay 
megint visszafordult: 
- Hová való vagy cigány? 
- Ne kérdezze méltóságos uram, - magam sem bánnám, ha elfeledném. 
- Mi a patvar, csak nem úgy lopott az apád? 
- Akkor inkább egy süldő malacot lopott volna méltóságos uram. 
- No hát mond meg hamar, hova való vagy? 
- Jaj, méltóságos uram, - nem mondhatom meg. 
- Ha megmondod, megint kapsz egy tallért. 
- Akármennyiért sem mondhatom meg, drága méltóságos uram. 
- Örökös kenyeret adok, ha megmondod, - kötekedik Baltay a cigánnyal. 
- Én is attól félek, nagyságos uram, hogy örökös kenyeret kapok, - hanem attól 
félek, hogy azt nem hagynák megérnem, hogy egyem is belőle. 
Mielőtt a cigány kivallaná, hova való, a kert belsejéből Püspöky jött ki, s 
minthogy Baltayt meglátta, a kapuig hozzáment. 
- Oda vagyok! - ordít a cigány, meglátva az őrnagyot, kit a győri ütközet óta nem 
látott a boldogtalan, s most már szentül hitte, hogy nyársba húzzák. 
- Hát te cigány, élsz még? - kérdi az őrnagy megismerve egykori közlegényét. 
- Akasztasson föl a nagyságos őrnagy úr, - de mindjárt. 
- Bolond ember, mért kötnélek föl? 
- Azért, hogy nem mentem megint vissza a győri ütközet után. 
- Megsebesültél? - volt az újabb kérdés, mire a cigány csak az igazat felelte. 
- Egy zöld tollas tiszt rám parancsolt, hogy fussak; különben száz botot veret 
rám! 
A cigány szavain Püspöky kételkedett legkevésbé, ezért Baltaynak azt mondja 
Püspöky: 
- Nos, kételkedhetik-e valaki, hogy a győri ütközetet számításból vesztették el 
velünk? 
Baltay éppen egy órával előbb hallgatta végig Püspökyt és Kisfaludyt, ki éppen 
adatokat gyűjtött össze, hogy ez ügyet az utókornak hitelesen fölvilágosíthassa, 
Püspöky tehát kapott az alkalmon, hogy a cigányt Kisfaludynak élő bizonyságul 
előmutathassa. 
- Nem akasztanak föl, őrnagy uram? - kérdi a cigány, saját bőre mellett nem 
sajnálván a szót, mire megnyugtatásul mondja Püspöky. 
- Még obsitot is adunk cigány, - csak jer velünk a kertbe! 
Hátára vette a cimbalmot a cigány, s illő távolságra ballagott az urak után egész 
ama szobáig, melyben Kisfaludy dolgozott, s el nem tudta gondolni, mi lelte az 
urakat, hogy egy cimbalmossal kísértetik magukat idáig, s már rá készült, hogy a 
jó tréfát komoly képpel el ne rezzegesse. 
- Itt egy bizonyítvány! - mondja Kisfaludynak a bejövő Püspöky, - saját embereim 
közül való, jót állok érte, hogy nem hazudik, - mert száz botnál alább el nem jött 
volna, mert ugyanannyit már azért is ígértek neki, ha elmegy! 
- Ma is emlékszem rá, vitéz őrnagy uram, szegény Pista, nem tudom hol nyugszik a 
csontja, ha az nincs, végig verik rajtam a száz botot. 
- Meghalt? - kérdi Kisfaludy. 
- Bizonyosan meghalt, - mondja Püspöky - hisz emlékezhetel még, ugyanaz, kit az 
erdőszélre állítottál ki ágyúfödözetre. 
- Tudtam, hogy meg fog halni mind a kettő, és én háládatlan még a nevüket sem 
kérdeztem meg tőlük, pedig az egyik megígértette velem, hogy ha még meglátnám az 
életben, megszólítsam, - s íme még a nevüket sem tudom. 
- Bíz én már magam is elfeledtem, - mondja Püspöky - csak azt tudom, hogy 
csúfnéven az egyiket Meddig Józsinak, a másikat Holvagy Pistának hítta minden 
ember. 
- Az egyikre már én sem emlékszem, - mondja a cigány, - hanem Holvagy Pistát az 
édesapjáról Kajárinak hívták. 
Kisfaludy rögtön följegyezte, hogy el ne felejtse többször e nevet, ámbár egészen 
megnyugtatá magát, hogy ezen az árnyékvilágon nem fogja meglátni; de a nádor is 
tudván a dologról, annak akarta a két nevet megmondani. 
* 
Míg a jó barátok a múltakkal vesződtek, a gróf megérkezett. Rendre ölelte 
vendégeit, s minthogy a katonákat rég nem látta, végigvezette őket a gazdasági 
intézeten, hol most már tizenkét évnek szorgalma gyülekezett össze. 
Az egész világ küzdött, - az ágyúk ölték el az emberek szorgalmát s midőn 
mostanában mindenfelé csak pusztulásról hallott beszélni az ember, jól esett a 
szemnek megnyugodni egy ember szorgalmán, mit ugyan ötven ágyú hamar 
összerombolhatna egy pár óra alatt, de semmiből előteremteni csak egy nagy 
embernek kitartó szorgalma tudhatta. 
A vendégek néhány óra óta járják már az intézetet - kivévén Baltayt, ő már nem 
bírta meg azt a csavargást, hanem elment a könyvtárba, mert az egész házban az a 
leghűsebb hely, s minthogy a könyvtár asztalán hevertek a Kisfaludy regék, előbb 
csak egy ujjal lebbentette föl a könyvet, s a széken olyanképpen ült, mintha esze 
ágában sem volna az asztalhoz fordulni, már csak azért is, mert a lábát az 
asztallábak miatt nem hintálhatná úgy, mint ahogy most teszi, - hanem látom, 
megint fordít egy lapot s fordítás közben leveszi az egyik lábát a másikról, s a 
széket valamivel közelebb húzta az asztalhoz. 
Kínálta magát a betű, az öreg elővette pápaszemét, hogy jobban lássa a betűt, - 
mert éppen most gondolja magában, hogy de csak nem jó ez az olvasás a szemnek, 
mikor annyira öli a szemet az apróbb betű, - hanem a kéz addig meglelte a 
pápaszemet, a betűk hirtelen meghíztak s előbb bár messziről, lassankint 
közelebbről hajolt a könyv mellé. 
Már egészen az asztalnál ül, már könyökére támaszkodik, s ámbár rég elharangozták 
a delet, nem bír megválni a könyvtől, s minél inkább közeledett a tálalás ideje, 
annál inkább fészkelődött, mert az olvasástól nem tudott megválni. 
András és a fönnjáró cselédek mindenütt keresték az öregurat, sehol sem találták; 
csak a könyvtárban nem kereste senki. 
Harangoztak a szakácsok. 
- Bújjék beléd az ördög! - kívánja Baltay úr a harangozónak, ki a kötelet sokáig 
nem eresztette el, s Baltay önkéntelenül letette a szemüveget, hogy a házi rendet 
meg ne csonkítsa; de azt gondolta, míg a sok vendég az étterembe megyen, a levest 
széthordják, addig is elmúlik vagy tíz perc; tehát a szemüveget megint föligazítá, 
s a megízlelt olvasmányt tovább is folytatta. 
Festetics aggódva keresé maga is az öregurat, s amint az emeleten minden szobába 
benyitott, a könyvtárra szolgáló emeleti karzatra is betekintett, hogy még ott is 
keresse, ahol készakarva nem kereste senki, - s íme az öregúr két könyöke közé 
helyezvén el fejét, úgy olvassa azt a könyvet, mintha éppen abból adták volna föl 
neki a leckét, s neki még azt leves előtt szóról-szóra elmondania kellene 
valamennyi előtt. 
A gróf igen jól ösmerte ez embert, és semmit sem kételkedett, hogy a szokatlan 
élvezet megrészegítette, nagyobb bizonyságért pedig ott maradt néhány percig, 
inkább várakoztatván ötven vendéget, csak láthassa ezt a makacs embert, mikor a 
könyvtári molyoknál is mohóbban kapja már a könyvet. 
Várhatott volna a gróf akár vacsoráig, mert Baltay már azt is elfeledte, hogy ő 
ebédet nem evett; hanem utóbb a gróf unta meg a várakozást, és egy szédelgő 
inasnak súgta meg, hogy a nagyságos urat hívja enni a könyvtárból, ő pedig még 
mindig leste a karzatról. 
Az inas bement az első ajtón, s Baltayt ebédre szólítá. 
Ha az inas ott nem marad a nyakán, bizonyosan még most is ott ülne a széken; de 
már nem szabadulhat meg az ebédtől, meg kell enni, hisz vendég, - tehát hol is 
hagytuk el az olvasást? be kell gyűrni a könyvnek sarkát, hogy a befülezett 
oldalon ebéd után tovább olvashasson. 
Megindult, már három lépést tett is, mi közben a pápaszemet tartójába dugta; de 
hisz ebéd után úgyis olvasni fog, visszamegy, a pápaszemtartót a fülezett lapok 
közé teszi, s úgy megy ebédelni. 
Lassan! lassan! a Szent Gellérthegy olyan magas, azt mondja a cigány, hogy 
egyszerre nem is látja meg az ember a végét, hanem kétszer kell fölnézni. 
Festetics indulni látván az öreget, midőn az a könyvtárnak ajtaját maga után 
húzta, sietett a vendégekhez, megkérvén őket, hogy ne kérdezze senki az öreget, 
hogy hol volt; mert ő a folytatásra vágyott. 
Ebéd után a játszóterembe mentek a vendégek, s egy tisztes társaság várta az 
öreget, hogy az “ultimót”kergessék; de az öreg addig mentegette magát, hogy 
végtére még a fejfájáshoz folyamodott, csakhogy kimeneküljön a többi közül, s 
lecsavarodott a nagy lépcsőn egyenesen a könyvtárba, meg sem gondolván, hogy a 
háziúr a karzaton lesi már, sőt midőn a teremből kiment, azt mondá magában: 
- Minden jól van, kész inkább hazudni, de mégis olvas, - örvend a gróf, - ezen az 
úton többen is beférnek! - mondja, benyitván a könyvtár karzatára, s alig hogy 
belépett, már az öreg is cammogott, s délelőtti helyén folytatta a regék 
olvasását. 
Szép csöndesen kiment a gróf anélkül, hogy az öreg észrevette volna, vendégeit 
mulattatta, hanem szüntelen azon tűnődött, hogy válik meg az öreg a könyvtől? 
minthogy másnap reggelre már rendeletet adott a tovább utazásra. 
Baltay estelig készen volt az olvasással, - apróra megolvasott minden szót, midőn 
már gyertyagyújtás ideje volt, és szemének erőltetése nélkül a sötétülő 
könyvtárban nem maradhatott meg tovább, sokáig tűnődött magában, miképp lehetne a 
könyvet elvinni az útra? 
A keszthelyi könyvtár csinos gyűjtemény volt, Baltay végignézvén a sorokat, 
elgondolta, hogy Festetics rég kiolvashatta már ezt a könyvet, s ha éppen úgy 
elunta magát, annyi ezer könyv közül könnyen válogathat, tehát egy könyvvel több 
vagy kevesebb. 
- Elkéri tán? - vélik olvasóim. 
Az még nagyon korán volna, hogy ő könyvet kérne attól kit ő könyveivel annyiszor 
kigúnyolt - és miért tennénk kivételt Baltay kedvéért? ki roppant gazdagsága 
mellett is éppen olyan ember volt mint mások, kik különben a legbecsületesebb 
emberek a földön, és mégis a könyvet nem veszik meg, hanem ahol elérhetik, - szépen zsebre teszik , magyarul: ellopják. 
Vacsoránál együtt volt a vendégsereg, csak Kisfaludy hiányzék, hanem mire 
észrevették, már ő is bejött s mielőtt az asztalhoz ülnének, a házigazdának derült 
arccal mondja: 
- Már nincsenek ott a könyvek! 
- Nem adom száz lóért, - mondja a gróf - aki a könyvet ellopja, nem lehet egészen 
rossz ember, az legalább bizonyosan elolvassa, - s ez még, vigyázzunk rá - még 
pénzen is megveszi. 
* 
Bizalmasabb körben később azt mondja Festetics: 
- Nem bánom, barátim, - Keszthelyt én a nemzet dicsőségére emeltem föl, - nem 
bánom, ha ellopják is mindenemet, csak hasznát tudják 
venni ! 
Borunk is volt, búzánk is volt, békesség is volt s ráadásul még urak is voltunk, - 
jaj de régen volt az. 
Az országúton messziről látszik vagy tizenkét ember, némelyikről - a köpönyeget 
akarja lekapni a szél, de jól meg van kötve a nyakán, s ámbár félölnyire maradozik 
a gazda után, még a vörös bélés is kifordul, de csak követi az urat, ki lustán 
szédeleg a többi után. Dolguk nincsen, s a gyöpös úton rendetlenül mennek, mint a 
varjak; csak egyetlen egy alak tartja meg rendes helyét leghátul, s alig tudja az 
ember kitalálni, hogy mi lehet az a csodaalak, mely vadászpuska helyett, messziről 
éppen úgy látszik, mintha valóságos ágyút vinne, pedig dehogy ágyú, dehogy ágyú; 
hanem egy egész bőgő, mely egymaga ád olyan vastag hangot, hogy a többi szerszám 
alig tud kiadni mellőle egy irgalmas nótát. 
Századok óta meg van velünk e nép, mely ha nem védelmezte a hazát, de nem is 
árulta el; hanem segített búsulni. - Meglakott folyvást a falu végén, sem földet, 
sem konstitúciót nem kért; ha nagyon megéhült, téglavetésre és lólopásra is 
elvetemedett, ennél alább nem ment; ha pedig a vonó árát jól megfizették, egy pár 
ezüstgombbal és egy veres nadrággal úgy megelégedett, hogy óraszámra is elállt a 
vízparton, hogy édes magát meglássa a vízben, melynél nagyobb tükröt a grófnak sem 
csinálnak. 
Fíról fira marad a hegedülés, s a dádét soha meg nem búsítja, hogy tizenkét 
magzatját itt kell feledni a földön, - neki az csak annyi gond, mintha mindenik 
helyett egy varjú maradna itt, mely vagy csibét fog, vagy egy verébfiút, s ott az 
orra, ott a körme, mint bármely ragadozó állatnak, kopozza meg vele. 
Tizenketten csavarognak az országúton, a legközelebbi faluba szándékoznak, hanem 
be kellene még várni a naplementét, hogy éppen alkonyat után álljanak meg az ablak 
alatt, mert az özvegy nagyságos asszony még mindig eltűrte a cigányköszöntőt, s 
egy-két nótáért éppen úgy megfizetett a cigányoknak, mint hajdanában, mikor Baltay 
uram maga is élt, s ezen a napon még annak is megbocsátott, ki azt merte hazudni, 
hogy az ő négy lovát gyalog is elkerüli. 
Azóta csöndesebben végződött el a mulatság, a cigányok megálltak a ház végében, 
néhány nótát elhúztak, köztük a “Cserebogár, sárga 
cserebogár” -t,melyet istenben boldogult Baltay uram maga szokott hegedű 
kísérettel elénekelni, - s a jó asszony édesen megkönnyezte most a keserves nótát; 
pedig mikor kedves férje még életben volt, s a cigányokat maga állította rendbe, 
hogy a kedves nótát kedvére elmondhassa minden vendégének gyönyörűségére, hej, 
akkor a nagyságos asszony de sokszor meglökte a gazdát, hogy már nem röstell annyi 
ember szeme láttára hegedűszó mellett danolni? - s íme most oly jó ízűen 
elsiránkozik rajta, mintha ő volna Baltay, aztán a nótát neki hegedülnék. 
A cigányokat lassankint elkerülte egy úri fogat, s a cigányok gyanítani kezdék, 
hogy az özvegy-háznál több dolog leszen ma, mint máskor; azért fölkerekedtek, s az 
eddigi szédelgés helyett kiválaszták a legegyenesebb utat a dűlők közti átjárókon, 
és torony iránt egyenesen a falunak tartottak, nehogy valamiképp őket is egy más 
cigánycsapat zeneszóval fogadja; mert hiában, a cigánynak is csak az a nóta 
tetszik legjobban, melyet maga húz. 
Előzzük meg a vendégeket, s mielőtt a vendégnép telezajogná a házat, nézzünk be az 
öreg nagyságos asszony szobájába, hol az ódon bútorok rendkívül tisztára vannak 
csiszolva, maga egy nádfonásos székben ül, meg akarván kímélni a bélelt üléseket, 
hova többnyire csak asszony-vendégeket eresztett, a férfiaknak pedig rendesen a 
nádüléses székeket mutatta ki; nehogy a nyughatatlan vérű nép a bélést egészen 
félre nyomja, mi az öreg asszony szemét rendkívül bántotta. 
Midőn megszokottabb vendég jött a házhoz, azaz olyan, kit a nagyságos asszony csak 
emberségből tűrt meg, már mikor az ablakból meglátta, türelmetlenkedni 
kezdett: 
- Már megint hozza az ördög. - beszéli magában, - minden székemet agyonüli, - csak 
már a kanapémon maradna veszteg, míg valaki leszorítaná. 
Így töprenkedik a nagyságos asszony, de mire az ajtó kinyílt, olyan barátságos 
képet csinált, mintha az édesanyját ölelgetné, s alig találta helyét a 
vendégnek. 
- Ide üljön,... ide mellém, édes lelkem, - áradozik a háziasszony, - jaj de ritka 
vendég édes galambom, bizony százszor meghalhatna miatta az ember,... tegye le már 
azt a nagy kendőt!... bíztatja még odább, - csak nem akar már megint menni? - 
isten úgy segéljen, úgy megharagszom, hogy soha sem békít meg... maradjon ma 
nálam, hadd beszélgesse ki magát az ember. 
Ez mind egyhuzamban, s oly áradozó szeretettel, hogy már azt várná az ember, hogy 
a legszebb selyemruháját is a lába alá teszi a kedves galambom vendégnek, pedig 
mikor elmegy, megint morog és egy álló óráig rángatja helyre az ülőhelynek 
félrenyomott bélését, közben pedig mindig azt beszéli: 
- No, csakhogy elment a nyakamról, ki nem állhatom, mikor valaki annyit darál, - 
mondja fönnszóval, aztán hogyan ül azon a kanapén? hogy elfészkelődte ezt a 
párnát! csodálom, hogy még a matériát is le nem mászta, - alig győzöm az ülést 
helyrerángatni. 
Kérem a tisztelt olvasót, kivált ha férfi-ember, meg ne ítélje őt, tekintse úgy, 
mintha saját édesanyja volna, kit szeretni és tisztelnie kell, s ezt a kis 
jelenetet számítsa be az asszonytermészetnek, mely egyetlen szúnyogra elsüti 
minden ágyúját; hanem azért senki sem hal meg, sőt mire a füst eloszlik, még azt a 
szúnyogot is meglátjuk, melyre az ágyút kisütötték. Ez már asszonyi gyöngeség. 
- Te Trézsi! - mondja a kulcsárnénak, - nyitva legyen a szemed, megláss mindent, - 
melegágyakra idején dobd a gyékényt, - zabot adj ki a vendég-lovak számára, a 
padlásajtót bezárd, hogy valami bolond föl ne tévedjen, - aztán meg ne lássam, 
hogy a majorság a másik udvarról átszökjék, látod azt a kanpulykát az udvaron, - 
mindjárt kergesd át; a teheneseknek pedig megmondd, hogy a sót a borjúknak adtam, 
nem ő nekik!... Most elmehetsz! - mondja tovább, de el ne felejtsd, hogy 
hálóvendég is lesz elég, minden ágybeli újra legyen felhúzva, a felső ablakokat 
pedig bezárasd, hogy a levegő ne csapjon, mert én sem szeretem a csúzt, meg más 
sem! Na,... mért nem mégysz már? - kérdi a fülelő cselédet, - nincsen dolgod? mit 
álldogálsz itt? Teremtettét, mikor én ilyen fiatal voltam, mint te, tizet 
fordultam addig, míg te egyet! - mondja ki nem fáradtan, - jaj, mi lesz már ebből 
a világból, ha ez így megy? 
De a kulcsárné már ekkor csakugyan eszeveszetten szaladt; nekünk elegendő okunk 
van hinni, hogy a nagyságos asszony csak egy lépéssel sem ment volna hamarább, 
mint a kulcsárné; de már hiába, a nagyságos asszony azt gondolja, hogy az a cseléd 
lárma nélkül nem hiszi, mit parancsoltak neki. 
Alig nyugodott egy negyedóráig, a kulcsárné hatszor is összenyargalta az udvart, s 
éppen megint új fordulót tett az emeleten is, midőn a nagyságos asszonynak szeme 
elé kerül a nagy folyosón, s igen természetes, hogy megint kézre kerül, mint a 
mosott vászon. 
- Hova szaladsz? - van-e a melegágyakon gyékény? 
- Az volt a legelső dolgom, nagyságos asszonyom, - felel a cseléd, - magam raktam 
minden fiókra. 
- Hát a vendéglovaknak kiadtad-e a zabot? - tudom elfeledted? 
- Dehogy feledtem el, nagyságos asszonyom, - most vitte ki a mindenes az utolsó 
zsákot. 
- De a kanpulykát én kergessem át a másik udvarra, úgy-e? - kérdi harmadszor is, 
hogy már valami ürügy legyen egy-két szóra, hogy a vászon mosatlan ne menjen ki a 
kézből. 
- Az is helyén van már, majdnem szemközt ugrott, midőn erővel kikergettem. 
- Jobb lett volna, míg azt a pulykát kergetted, húztad volna fel az 
ágyruhákat. 
- Mikor nagyságos asszonyom parancsolta, már akkor régen megvolt. 
- Úgy, de a felső ablakok mégis nyitva vannak, - mondja a hibakereső, meglátván, 
hogy az ablakok még nincsenek betéve, - pedig mondtam úgy-e, hogy tedd be? 
- Éppen oda akartam menni, - mentegetőzik a derék cseléd, - hanem nagyságos 
asszonyom megállított. 
- Szja persze, hogy az ilyen kisasszonyoknak mostanában semmi sem tetszik, ha csak 
egy szóval mondják is; hanem az asszony tegyen meg mindent! - patvarkodik a 
nagyságos asszony egymagában, minthogy a cseléd az ablakhoz szaladt, s azt már nem 
hallotta, mikor a nagyságos asszony a megszokott toldalékot elmondá, hogy t. i. 
mikor ő leány volt, így volt, úgy volt, meg amúgy volt; mire némely olvasóm már 
kész volna ezt a könyvet is földhöz verni; mert azt mondja, hogy ily veszekedő 
teremtést sohasem látott még. 
Lassan, lassan! nem kell mindent szóról-szóra venni, - nézze meg akárki azt a jó 
húsban levő tisztes matrónát, hát hol látszik meg rajta a bú és a bánat, ha 
csakugyan komolyan venné mindazt, mit hirtelenében elmond? Egyetlen egy szó nem 
jött onnét, hol az epe lakik; ez a kis fegyvergyakorlat 
őnála csak annyi, mint az énekesnél a skála, melyet napközben néhányszor eldúdol, 
néhány ácsorgó meghallgatja, s ha nagyon föl vagy nagyon lemegy, megbámulja, de 
ária gyanánt nem veszi senki, hanem hamar megunván, dolgára megy. 
Hej! ha ez a derék asszony a tüdejét kímélgeti férjének hirtelen halála után, nem 
sokára fejére dűl a kastély, s nem volna tele minden búzatartó verem; mert amiben 
az egyik cseléd megbotlott volna, azt a másik odább rúgná, s nem akadna egy is, 
aki maga jó szántából fölvévén, igazi helyére tenné; hanem a nagyságos asszony ezt 
nem várta, hanem aki miben megbotlott, annak azt mondá, hogy: szamár vagy, s aki odább rúgta, azt meg fölpofozta, mielőtt mérgében az 
epéje fölforrhatna; így vigyázott ő az egészségére. 
Természetes, hogy végtére megszokta a dorgáló szót, - neki nem esett nehezére, ha 
elmondta, s annyi esztendei tapasztalás után meggyőződött, hogy ez nem árt, s 
valamint más ember rászokik egy vagy más szóra, például egyik azt mondja minden 
hatodik szó után, hogy izé : ő meg úgy tett, mint a diák, 
kitől midőn azt kérdi a tanító, hogy hatszor hat mennyi? nem tudja hirtelen 
rámondani, hogy harminchat ; hanem az egész egyszeregyet 
legelölről kezdi, s a többit is addig mondja, míg az igazira talál. 
Ez egy kissé hosszadalmas, de biztos út, - és a sikerért sok kényelmetlenségre 
kell vállalkoznunk s minden embernek megvan saját házi egyszeregye, mely szerint 
az ösmeretlen számot kitalálja, s nagyobb igazság kedvéért azt a példát hozzuk 
föl, mikor az egyszeri falusi tanító harminc tanítványa közöl nem tudván, hogy a 
falra melyik rajzolta a szamarat, és az alá az ő nevét ki írta? tehát mind a 
harmincat végig vágta, mert így bizonyos volt, hogy az igazi is megkapta 
részét. 
Aztán ez már halavány árnyéka csak a réginek, midőn a megrémült asszony elfogott 
egy jó részt az éjszakából, s hozzátoldá a nappalhoz, hogy gyermekének, jobban 
mondva unokájának meghagyja azt a kényelmet, mit egykor az öreg anyja megszokott, 
s midőn már a zsák tellett, valamint alább hagyott a nagy zajból, s ma már csak 
olyan mint az óra ingája, mely meglódulván, egyszerre nem tud; hanem enged annak a 
súlyerőnek, mely útra indította. 
Egyetlenegy percre sem ereszté ki kezéből a kormányt s a sok vásott cseléd 
akármily messziről megérezte a féket, melyet a kérlelhetlen asszony keményen 
tartott, - s ezen nyomás alól Dunayt és nejét kivévén, még az unoka sem lőn 
kivéve, s a gyermek úgy állt öreg anyja előtt, mintha ítélő bírája tekintene 
rá. 
- Itt legyen az eszed, - látod, ez a kalács, ez a lisztnek a java, a feketéjét a 
cseléd eszi meg, pedig nem búsulna, ha ebből is megkínálnák, - okoskodik az öreg 
anya, - látod, ez az egyik porhanyóbb mint a másik, mert az a lusta pára állt 
mellette, az Ágnes, - hanem ördög sem lesz belőle, ha valami bolond beleakad 
valaha (mert piros a pofája, aztán a falattal nem marad adós a bélének) - de 
tudom, hogy az a valaki végig veri, ha ilyen dagasztatlan kenyeret szeg eléje, - 
aztán nem tudom, meddig állja ki! - (folytatja az asszony magyarázatot, még pedig 
olyan tűzzel, mintha most mindjárt meg akarna valakit pofozni) - uram s én 
istenem, mi lesz már ebből a világból? ha az asszony még a maga falatjáért is 
röstell meghajolni, - teremtettét, mikor én az édesanyám keze alatt voltam, még az 
aratóknak is dagasztattak velem, hanem nem is tesz ám engem bolonddá senki. 
Ez megint egy szusszal volt elmondva, s a növekedő lány önkénytelenül megbámulta 
az öreg anyját, ki mindjárt készen volt egy “mondással” , ha 
valamelyik cselédet szemközt kapta, s amit ilyenkor mondott, azt bajos lett volna 
eltagadni, mert hangosan volt mondva s dologhoz illő volt. 
Néha a lány akkor volt az öregasszony szobájában, mikor a tiszt egy csomó pénzt 
hozott: a gyermek elbámult a “kincsen” , 
s minthogy végtére is nem volt cseléd, kinek azt mondhatta volna: “Szamár, mit táltod a szádat?” ,valamint azt is érezte, hogy 
a gyermek ügyetlenül méri föl a kincset , rögtön talált 
mondani valót. 
- Csak ennyi? 
- Ami volt, elhoztam nagyságos asszonyom! - felel a tiszt nem tudva, hogy a 
nagyságos asszony miért ilyen zörgölődő, pedig jó kedvet akart csinálni. 
- Minek is hozta kasznár úr, - mondja a nagyságos asszony a tisztnek, de úgy, hogy 
az közbe ne szólhasson, - fele nem lesz elég cselédfizetésre, ökröket is kell 
venni, hát a kömíveseknek, meg a téglavetőknek, hisz maholnap ránk dűl a tető, az 
isten áldja meg a kasznár urat, csak gazdálkodjunk, mert bizony húsra való sem 
marad! - mondja nehéz szívvel, s mintha csakugyan könnyeit érezné, - eredj, édes 
gyermekem, a harmadik szobában hagytam a kendőmet, hozd el lányom! - s mialatt a 
leány csakugyan elmegy, és a harmadik szobában keresi azt, mi éppen ott nincsen, 
mert köténye zsebében van, addig a nagyságos asszony megveregeti a kasznárnak 
vállát, s a bankjegyhalmazból néhány darabot a kasznár kezébe csúsztatván, a 
pénztömeget hirtelen egy ládafiókba söpré, s mire a lány a nagy keresésből 
visszatér, már az öregasszony maga van a szobában, s a tűnődő leányt 
megvigasztalja, hogy a kendő már megvan, mire az egész részvéttel nézi az arcon az 
aggodalmat, mintha osztakozni kívánna a gondban, mely öreg anyját nyomja. 
- Látod, édes lányom, - mondja némi bánattal, - neked is szerettem volna egy új 
ruhát venni, de már hiába, csak nem kerül; hanem azért ne búsulj, addig kaparok, 
míg neked is kerül, hisz én eljárok akármi ringy-rongyban, ilyen vén asszonynak az 
is jó, én már ezt megszoktam; hanem mégis gondoltam valamit édes lányom, - mondja 
enyhébben - majd vadászok én ki neked valamit, - vigasztalja a leányt, egy nagy 
szekrényhez vezetvén, melyből hamarjában két darab ruhát is vett ki. 
Az egyik ruha nehéz világos selyem, a másik pedig még annál is nehezebb és 
értékesebb, aranyfonalakkal vegyesen szövött, nagy meggyszín virágokkal átvert 
rokolya volt, mit a lány még idáig sohasem látott, csak hallomásból tudta, hogy a 
gazdag magyar lányok menyegzőn viseltek hasonló szövetet, s egyike volt az ilyen 
azon ruháknak, melyek divatból soha ki nem mentek, s midőn már hatodszor szabták 
is el, mégis maradt annyi értéke az apró szeleteknek, hogy mostanában három új 
ruhát megvegyenek rajta. 
- Ebből komponáljunk ki valamit édes lányom, - szól az öreg anya, szem elé rakva a 
ruhákat, s elmondva, hogy: Ez az aranyos édesanyámnak a menyasszonyruhája volt, 
azért, ha most eldarabolom érted, édes leányom, azért teszem, mert helyette mást 
tudok venni; tehát megbecsüld, mert ha ránézek, minden eszembe jut, hogy most sem 
tudom a sírást megállni, - folytatja tovább, szétnyomkodván lecsorduló könnyeit, - 
úgy tekintsd édes lányom, mintha a mennyei jussodból kapnál előre valamit. 
Erre aztán a kedves gyerek öreg anyjába kapaszkodik, ki most kegyesen megengedte, 
hogy a lány addig csüngjön rajta, meddig akar, s a megríkatott gyermek nem meri 
könnyeit letörleni azon gondolatban, hogy ez nem vette még észre. 
Végre megvigasztalódott, de alig mert a ruhákhoz nyúlni, s mikor már édesanyja, a 
szép leánynak még szebb anyja is megnyugtatá, még csak akkor kezde nagy áhítattal 
köszöngetni, s a legnagyobb kegyelettel nézte az ősi drágaságot, melyet mostan ő 
reá szabnak föl. 
- Majd az én nevem napján vedd föl, édes lányom! - mondja az öregebb hölgy némi 
követeléssel, s a kislány temérdek csók után ment el saját szobájába. 
Eljött a névnap, az aranyos rokolyából egy gyönyörű magyar derék lőn, a másik 
ruhából kiszabott rokolya fölött, s a gyermekhajadon egészen fölmagasult a 
büszkeségtől, hogy ilyen nagy ereklyét vehetett magára. 
Az ág, törzsére hajolt, a gyermek öreganyja büszkesége lőn, s midőn a gyönyörű 
gyermeket köszöntésével elfogadá, - az egykor és tán mindenkor lármás öreg 
gyermekként sírva némán állt, könyűi sűrűn folytak le barna selyem ruhájára, 
egyetlen egy szó sem állt rendelkezésére, - csak az arc tükre mutatá meg a lelket, 
mely izgalmaitól és napi küzdelmeitől megszabadult, s nem tudta szóval sem 
eltagadni, sem megvallani, hogy boldog. 
Addig lármázott minden apróságért, hogy midőn az öregéért kellene mondani valamit, 
egyetlen egy árva szócska sem jut az eszébe. 
Megérkezett a legelső vendég, - szétvált a néma csoport, hogy az érkezőt 
fogadhassa, ki után most már egymást érte a többi, s ha a sok jó kívánságnak egy 
harmada haszonba menne, Baltayné elélhetne kétszáz esztendeig. 
Megszólamlott ez alatt a hegedű, s egy keserves bekezdés után következék a 
“Cserebogár, sárga cserebogár” - mire az öregasszony olyan zökögőre sírta magát, 
mintha ma volna a menyegző napja, midőn Baltay uram az oltár előtt melléje állt, 
meg sem gondolván az akkori ésszel, hogy kedves élete párja a nagy gondokat oly 
hamar egymagán feledje. A vendégcsoport zajában Baltayné egy ablakból kihajolva 
hallgatta a zenét, mely az ablak alatti fák közül hangzik ki, s a jó asszony úgy 
megkívánta a sírást, hogy reggelig elzokogna, ha megint eszébe nem jutna, hogy a 
háznép után is kell nézni, nehogy bolondjában összezavarodjék. 
- Hát én mi jót kívánjak? - kérdi háta mögött egy hang, mire a hölgy hátrafordult, 
s egyszerre kiderült, midőn látta, hogy kedves unokája Kisfaludy Sándort vezeti, 
ki a nagy tömegen keresztül alig tudott idáig vergődni, s éppen ezért vezetteti 
magát Etelkével. 
- De majd kívánok én, - mondja az öregasszony egészen fölvidulva, - jó hogy 
elhozta a fejét, majd a hajába kapaszkodom. 
- Talán megnőtt a hajam útközben? - kérdi Kisfaludy, nevetve kapván kopasz 
fejére. 
- Már meg mit csinált uramöcsém, - nem fél ettől a temérdek asszonytól, aki itt 
van? 
- Bocsánatot kérek, kedves asszonynéném, - mondja a költő, beszéd közben kezét 
csókolván, - nem tudom, hogy valamit vétettem volna az asszonyok ellen, hisz én is 
feleséges ember vagyok, aztán egyszerre csak nem vehetek el kettőt is. 
- Oh maga csúnya ember, - volt az újabb szemrehányás - már megint hogyan 
megríkatott bennünket. 
- Nem értem kedves asszonynénémet! 
- Hát mit vétett az a szegény szentmihályhegyi remete, hogy neki is meg kellett 
halni, meg Lillának is? 
- Szja, én nem tehetek róla, - mondja Kisfaludy, ha a hölgynek apja oly 
kérlelhetetlen volt. 
- A vén bolond, uram bocsá, - mondja Baltayné egész bosszúsággal, - hát mi 
boldogsága volt, mikor mind a kettő meghalt? 
- Az lőn éppen az ő büntetése, hogy vénségének aztán nem volt öröme! - véli a 
szerző. 
- Azt a vén embert kellett volna meghalatni, úgy kellett volna neki, - vitatja a 
nő, - egy körömnyit sem sajnáltam volna, hanem maga is már irigy ember, édes 
uramöcsém, nem nézheti másnak boldogságát, pedig úgy-e jól esett “Himfy” uramnak, 
mikor az én kedves húgomasszony megkönyörült a sok sóhajtáson? Úgy-e tetszik most 
a szép menyecske? - hátha Szegedy uram is 
megkötötte volna magát! 
- Már minden késő, drága asszonynéném, - engedelmet kérek, - hanem máskor nem 
cselekszem. 
- Hát lesz megint valami történet? 
- Elkezdtem már egyet megint, talán egy hónap alatt készen leszek vele. 
- Mi a neve annak a történetnek? 
- A somlói vérszüret! - feleli Kisfaludy, kit már egy nagy hölgycsoport vett 
körül, s a párbeszédet egész figyelemmel hallgatta; hanem midőn a címet hallák, 
valamennyi elszomorodék. 
- Tudom már mi lesz! már megint meghalnak! - mondja Baltayné. 
- Szent, hogy meghalnak! - mondja egyik a közel állók közül. 
- Édes Kisfaludy bácsi, - mondja Etelka egészen a költőhöz szorulva, s esdő 
tekintetét reá vetve, - ne hagyja őket meghalni; mert lássa, majd öreganyám két 
hónapig is elsiránkozik rajta. 
- no hát nem halnak meg, kis húgom, - ígéri a költő, átkarolván a kérő 
gyermeket. 
- Ennyivel nem elégszünk meg, - kapott újra szóba a háziasszony, - a leánynak 
férjhez kell menni, még pedig ahhoz, akit szeret, értette uramöcsém, vagy 
megtépjük. 
- De kérem alássan, makacs kis lány ám az, - okoskodik Kisfaludy a sok asszony 
között. 
- Bizony ki is kérem, hogy valami málészájú ne legyen, - protestál Baltayné, - 
nehogy úgy járjon, mint az a szegény Lóra, kit Elek minden szó nélkül ölt meg, - 
folytatja a beszélő, - dejsz lettem volna én ott, majd találtam volna én egy 
rokkafát, mivel védelmeztem volna magamat. 
Látva Kisfaludy, hogy az asszonyok így föltámadtak, bármennyire más volt is 
szándéka, kénytelen volt megváltoztatni a tervet, mi nem történhetett másképp, 
mint hogy, az eredeti tervet megtoldja egy másikkal, miről aztán előre tudósítá az 
ostromlókat. 
- Hölgyeim, kegyelmezzenek árva fejemnek, meglesz a lakodalom, de ennek más címe 
lesz. 
- Látjátok, - mondja az öregasszony - már megint meg akarta ezt is halatni, hanem 
már most nem meri; inkább csinál egy darabból kettőt. 
- De férjhez adom, édes asszonynéném, a lányt. 
- Szép ember lesz az ura? - mondja a nő egész kíváncsisággal, mintha csakugyan 
lakodalomra vágynék. 
- Majd csak kerül neki valamilyen. 
- De szép legyen, azt is megmondom, - hallik a parancsszó, - úgyis rossz ez a 
férfi mind, mint az ördög, aztán még csúnya is legyen, azt meg nem engedjük. 
- Amint parancsolják! - engedelmeskedék Kisfaludy, egyszersmind utat nyitott a 
háziasszonynak, hogy vendégeit körülnézze, s így a költő lassankint átvergődött az 
épületnek abba a részébe, hol a férfitársaság mulatott; - különböző csapatokra 
oszolván, s mindenik megkeresvén azt a kört, mely lelkével rokon vala. 
A ház elég tágas, és Dunayék bírták a nagyobb részt, s a kis lánynak szobája 
mintegy arra a pontra esett, hogy mind a két szárnyat összehozta. Így a gyermek 
hol anyjánál, hol öreganyjánál lehetett, mikor tudniillik ez eltűrte, hogy a 
gyermek “láb alatt ne legyen.” 
Ennek a szónak mai napon bizonyosan valami nagyon közönséges értelme van, hanem 
akkor és a felhozott esetben annyit tett, hogy a gyermek igen messze következett 
az apa és anya után, s közben egy nagy hézag maradt, melyen áttért ugyan a forró 
szeretet, - jobban mint most, de e közön az engedelmesség és fegyelem hídján 
kellett keresztüljárni. 
Az apa és anya családi körében ki nem ment gyermekei közül, de minthogy 
gyermekeinek az apa apja, az anya anyja volt és nem pajtása, mint ma; - igen 
természetes, hogy az apa úgy beszélt feleségével, hogy a gyermek nem kottyant a 
szóba, míg nem kérdezték. 
Ma ez másként van, midőn az úri gyermek üvegházi gyümölcsként neveltetik, s éppen 
mert üvegházi gyümölcs, nincsen meg a legnagyobb részben az az őserő, tartósság, 
önbizalom, szívósság és benső melegség, mely tűrni, küzdeni tud és akar, kivált 
mikor cselekedni nem csak hasznos, hanem kell is! 
Azonban maradjunk a régnél, a jelenkorra is elérünk egyszer, s ami elmondani valót 
lelünk, bizonyosan nem fogjuk eltagadni. Kár volna tehát előre elkapni a szót, 
nézzük meg az öregeket, kik abban az időben a legelső sorban álltak, s ha ma 
föltámadnának, bizony-bizony most is alig lelnének náluknál különb embert; pedig a 
járt úton mi már könnyen elmehettünk volna. 
Míg a nők könnyű dolgokon bíbelődtek, a férfiak a nehezebbet vették elő, s régi 
magyar szokás szerént, azt mondták, hogy deb’zon jobb volt régen, - vagy hogy majd 
csak jobb lesz ezután; - de végre valamennyien megegyeztek abban, hogy a jelenben 
mégis ebül vagyunk. 
A csoportok megoszlának, mindeniknek más tárgya volt, s egyik sem törődött azzal, 
hogy a másik csoport miről beszél, s mindenik azt hitte, hogy ő beszéli a 
legfontosabbat. Mi azonban nem akarván bíró lenni a sok között, csak annyit 
mondunk el, mennyi rajzunkhoz éppen elegendő. 
- Hány fia van, kedves jó barátom? - kérdi az egyik csoportban valaki. 
- Négy van, hogy az isten akárhova tegye őket, - felel amaz, - pedig innen-onnan 
valamennyi rám nő, aztán már nem győzöm hallgatni a feleségemet, mindig azt 
hajszolja, hogy mi lesz belőlük? 
- Éppen úgy tesz, mint az enyém, az sem hágy békét, - mondja a másik, nagy bodor 
füstöt fújván ki a körből, - már tegnap nem állhattam; hanem a sok kölyköt 
rendbeállítottam, az 1-ső nagyon neszes, aztán mindjárt bolonddá teszi a többit, 
ezt prókátornak szántam. A 2-iknak úgy nem kell a könyv, 
mint a kutyának a bot, - mit csináljak vele? ha itthon fogom, még kárt tesz; katonának adom . A 3-dik a jámbor, olyan tedd ide, tedd oda, 
még ha megnyúznák sem mozdulna talán, azt tartom jó lesz papnak, ha egy bibliát 
elejbe tesznek, megél az az igével is,- éppen odavaló: pap lesz. 
- Okosan beszél, édes barátom uram, - hagyá helybe a másik, azt tartom, majd csak 
magam is úgy teszek, hogy rendbeállítom őket, - csakhogy nálam négyen vannak, s a 
negyedikkel nem tudom mit csináljak? Esze hiszen volna a kölyöknek, aztán tanulni 
is szeretne; hanem éppen az a baj, hogy mindig a könyvet bújja. Aztán egész nap 
órakerekeket farag, utóbb is beáll ácsmesternek. Most már alig bírunk vele, kivált 
az asszony; mert fejes a kölyök, nem enged a világért, s addig okoskodik, míg neki 
van igaza. Én nem tudom, mitevők leszünk vele? Már azt is mondták, hogy adjam 
katonának, majd ott eszére hozzák. Már egyszer be is vittem, hanem még be sem 
állíthaták, már is valamit kérdezett a tiszttől, mondaná meg neki az okát , hogy ezt vagy amazt miért teszik? A hadnagy pedig azt 
felelte, hogy a katonának nem felelnek arra, hogy miért? hanem: muszáj ! Lássa, barátom, ez az én bajom, mi lesz ebből a gyerekből, - 
mesterségre csak nem ereszthetem! 
Ennyi elég lesz ezen körből; már látjuk, hogy a gyermekekről miként gondolkoznak, 
hallgassunk meg mást is. 
- Tehát megosztoztak a testvérek? - kérdi a másik csoportból valaki. 
- Meg bizony, a nagyobbik kapta a pusztákat, - persze, hogy a rövidebbet húzta; 
míg a kisebbiknek estek a faluk, - s míg a bátyja kulloghat a béresek után, addig 
ő majd szedi a készet, a robotot és dézsmát. Az lesz aztán az úr, a bátyja meg 
valóságos hajdú. 
Ne zavarjuk őket, az idő megmutatja nekik, hogy a pusztából is megélhet az ember 
valahogy, s hogy ez az úr szívesen beállna még olyan hajdúnak, mint a bátyja. 
Tekintsünk másfelé, bizonyosan olyan dologról beszélnek, mely meghallgatható. 
- Szegény Napóleon! - mondja valaki, - tudom elunja magát Heléna szigeten. 
- Úgy kell néki, - kiáltja egy másik, - most mutassa meg, mit tud; aztán akkor 
elhiszem, hogy nagy ember. 
- Pedig mégis volt ám annak egy kis esze is, rogo humillime, - védi az első. 
- Hagyja el, amice, - vitatkozik amaz, - nem ész volt az, hanem szerencse; ha 
nekem négy disznóm van kézben, elütök én akkor mindent. 
- De az azt is tudta ám, hogy disznó nélkül is mikor lehet ütni? Urambátyám, mert 
annak mindig kevesebb katonája volt, mint nekünk, mégis mennyiszer győzött. 
- Persze hogy győzött, mert szerencséje volt, - nézze meg csak öcsém, mikor 
capáriznak négyen, egy adutt hetessel három ember kártyáját is elütheti sokszor, 
mert az övé ez adutt. 
Ezeket bízvást itt hagyhatjuk, ezek reggelig le nem győzik egymást, mert az egyik 
azért nem enged, mert sok esze van; a másik pedig éppen azért, mert esze nincs. A 
legközelebbi körben egy fiatal kapitány van, három érdemjel is van a mellén, s íme 
nagy csodálkozásunkra éppen azt mondja: 
- Meguntam már a katonaéletet, haza megyek szántani, vetni. 
- De hisz ön még generális is lehet, hisz ön még jóformán csak gyerek? - kérdi egy 
ismerőse. 
- Elég volt ebből ennyi, nekem ugyan nem parancsol senki! - mondja a tiszt, - 
megmutattam, ha akarom, ember tudok lenni a gáton, - most már hazajövök, én sem 
parancsolok otthon senkinek, de nekem sem parancsol senki. 
Ne hallgassuk tovább, az egyszeri zsidó nem vette meg a lovat, midőn a gazda úgy 
dicsérte, hogy nyolc mérföldig meg sem áll; mert hisz ő 
csak három mérföldnyire lakik, s nem akarja, hogy öt 
mérfölddel tovább vigye! hanem ha már ezt meg nem vette, hogyan venné meg azt, 
mely a hosszú útnak első felében ugyan sebesen vágtat, de aztán nem csak hogy 
előre nem megy, hanem visszafordul. 
Lássák önök, ezt kínos hallgatni, menjünk odább. 
Ott meg diákul beszélnek, de azért ne kerüljük el őket; majd inkább magyarra 
fordítjuk. 
- Domine spectabilis, hallotta, hogy a gyűlésen már magyarul is beszéltek? 
- Horrendum dictu, most hallom először. 
- Ez még semmi, hanem gondolja csak, ezután a jegyzőkönyv is szóról szóra magyarul 
lesz. 
- Amice, - ha ez igaz, - úgy ez skandalum publicum; per amorem Dei, hisz azért 
fáradt, az ember annyi ideig a latin nyelv tanulásával, hogyne kényteleníttessék 
azt a nyelvet beszélni, amit minden ostoba paraszt tud. 
..................................................................................................................................................... 
Kérem, ne tessék zavarba jönni, ez nem ma történt, hanem körülbelől harmincnyolc 
évvel ezelőtt, s ez a két ember már régen nyugszik is az úrban. 
Odább mehetünk, ha tetszik, éppen egy kályha mellé húzódott néhány ember, s igen 
halkkal beszélnek, álljunk hát közelebb, hogy a szót el ne szalasszuk. 
- Bizony pedig került már Keszthelyről néhány ügyes gazda - állítja az első. 
- Az csak theoria mind, édes úri barátom, - ha eső nincs, 
azért annak a rétjén sem kaszálnak szénát, - veti ellen a másik, és gúnyolódva 
folytatja: praxis kell oda, úri barátom, meg száz esztendős 
kalendáriom, - arra vigyázzon a gazda: szélben ne vessünk, esőben ne arassunk; s 
ha őkelme zabot vet, azért azután bizonyosan nem fog búzát aratni; hanem csak 
zabot. Nyolcszáz esztendeje laknak itt apáink, talán bizony azoknál is okosabb 
akar lenni a keszthelyi gróf? 
- De a világos haszon mégis mellette szól. 
- Számlálta barátom uram, a keszthelyi gróf pénzét? 
- Soha sem beszéltem én vele. 
- Én sem beszéltem, - válaszol amaz - hanem szeretném én látni az erszényét, hogy 
mióta a sok tudóst barázdaszám termeszti Keszthelyen, hány ezer forintjával van 
kevesebb? 
Milyen kár, hogy hangosabban nem beszél ez a jó úr, talán a gróf is meghallaná, 
mert a szomszéd teremben van, és igen hihető, hogy a kérdésre szívesen felelne, 
dacára annak, hogy sokkal fontosabbon töri fejét, hogy minden ügyetlen kérdésre 
válaszokat adjon. 
- Barátom! - mondja Dunay Festeticsnek - nagy áldozat tőled a keszthelyi 
intézet. 
- Csitt - felel rá Festetics - nem akarom, hogy meghallja más, különben még azt 
mondanák, hogy nyerészkedem a hazafiság kontójára; hanem neked csak megmondom, 
hogy nekem tetemes hasznot hoz; mert az intézet növendékeiből a javát magamnak 
válogatom, s gazdáim kitűnők. 
- De meg is érdemled, hogy te vedd legelőször hasznát. 
- Vehetné más is, ha méltóztatnának engemet Keszthelyen megkeresni, de hiába, 
félre esik s így személyes barátaimon kívül alig vetődik oda valaki, hanem 
gondoltam valamit. 
- A vásárokat akarod szaporítani? 
- Nem egészen azt, de mégis olyant, hogy a közönségnek elegendő oka legyen 
Keszthelyre jőni, hogy ott néhány napig el ne unja magát, s közben aztán csak 
meglát egyetmást, minek hasznát veszi. 
- Szabad nekem is tudnom? 
- Ünnepélyeket rendezünk,... az írók költeményeiket fogják felolvasni, növendékeim 
pályakérdésekre fognak versenyezni, - ének, színdarab, zene, minden lesz, és hogy 
még emlékezetesebb legyen, minden évben két berkenyeágat ültetünk el valamelyik 
ünnepelt írónknak emlékezetére. 
- Csak kettőt? - kérdi Dunay. 
- Semmi esetre sem többet; mert lásd, még kevés írónk van, hamar kifogynánk; pedig 
míg én élek, minden évben megtartom ez ünnepélyt, s nem akarok nevek miatt 
szükséget szenvedni. 
- S ez már elhatározott szándékod? 
- Sőt nevet is gondoltam ki: Keszthelyi Heliconnak [13] fogjuk elnevezni, s így nem kételkedem, hogy néhány esztendő múlva 
Keszthelynek temérdek vendége lesz, s így, barátom, aki a malomba jár, végtére még 
is csak ellisztesedik; mit mondasz hozzá? 
A feleletet elgondolhatják önök, s nekem csak az a hozzátenni valóm van, hogy ez 
eszme előrajza volt a későbbi nagy gondolatnak, midőn az irodalmi ünnepélyek 
átmentek a tudós társaságba, a pályadíjak a nemzeti színházhoz, a gazdasági 
mozgalmak a “Köztelekre”, az eszmesúrlódások a pesti nemzeti kaszinóba; alkalmat 
pedig erre később nem a Keszthelyi Helicon, hanem a pesti vásárok és lóversenyek 
adtak, s amit egyik nagy ember gyanítani kezdett, azt egy új próféta teljesedésbe 
hozta. 
Azt tartom, önök sem kívánják, hogy e kellemes benyomást egy újabb körnek 
bemutatásával elrontsam, a többit sem azért mutattam be, hogy kétségbe essenek 
rajtuk, hisz ma már a gyermeket nem mustrálják előre, mint a juhnyájat, hanem az 
eszéhez férünk, hogy idővel ember válhassék belőle. A puszta ma már nem 
szerencsétlenség, hanem aranybánya, kivált, ha józan eszű ember a gazdája, majd 
tudja, mennyivel jobb, mint a falu. Napóleont ma már nagynak mondjuk mindannyian s 
a szerencsét az észtől nagyon megkülönböztetjük, - katonáskodásunkról ezúttal nem 
szólok, hanem szólok arról, hogy a száz esztendős kalendáriumból ma is tudunk 
annyit, mennyit hajdan, és még mindig nagyon hisszük, hogy gyertyaszentelőkor 
csakugyan kinéz a medve a lyukból s ha napfényt lát, visszabúvik, mert még negyven 
napig fagy lesz. Azzal is mulatjuk magunkat, hogy újholdkor megcsörgetjük 
erszényünkben a pénzt, hogy sok pénzünk legyen, hanem ennél többet is tudunk, 
anélkül, hogy az álmoskönyvnek fontos érdemeit kérdésbe vennők, minthogy ma is 
csak olyan igaz, mint ezelőtt negyven esztendővel, hogy lúdhús, 
ha van: jó ! 
Míg az öregek így tűnődtek, addig a fiatalok más dolgot találtak, járta a 
vánkostánc, s amely kis leány előtt letették a vánkost, a térdelő legényt egy kis 
vonakodással bár, de mégis megcsókolta, neki sem esett fájdalmára, meg az úrfi is 
azt mondta, hogy: debzon jó volt , az anyák pedig mindent 
láttak, nem volt mitől megijedni. Hej, ma már kiment a módiból a vánkostánc, csak 
a csók van; hanem az a baj, hogy az édesanyák nem láthatják, aztán későn bánják 
meg, mikor már e csókról könyvet írnak a komédiában, mint szomorú históriát, 
pénzért el is játsszák. 
A mulatság világos virradtig eltartott, minden legénynek akadt táncosnéja, s azzal 
mulatgatott, mert ekkor még a makkfilkót, meg a piros dámát nem vették annyiszor 
kézbe, mint most, hogy némely ember egész éjjel nézegeti, még a gyertyát is 
közelebb húzza magához, hogy jobban megláthassa. 
- No, az öregurak, persze, hogy nem fértek meg az asszonyok között s hogy el ne 
aludjanak, kellett valamit a kezükbe adni, - s egy pár rossz krajcárért 
elütögették az asztalt. Ennyi volt az egész kár, legalább tudta az ilyen ember, 
hogy minő könnyű volna itt elveszteni, amit otthon nehezen keresett. 
Virradóra vége lett a mulatságnak. 
Elbúcsúztak a vendégek, az öregek az öregekkel össze is ölelkeztek, a fiatalok a 
nézéssel érték be, s mentek százfelé amennyien voltak. 
Sokáig eszükbe jutott a barátságos est, de főleg egyet nem feledtek el az apák, 
anyák, kivált akiknek házasulandó fiúk volt, hogy: 
Baltaynénál eladó lány van. 
Befogták a négy lovat, s szenior Baltay maga mellé ültetvén junior Baltayt, 
kifordultak a pesti országútnak, hogy Imrét emberek közé 
vigye Pestre; mert az öreg magyarázgatni kezdé, hogy idáig okos embereket látott 
csak; hanem jó lesz megösmerni a bolondokat is, mert hiába, a 
fakó lónak fakósága még jobban meglátszik, ha pej 
mellé állítják. Erre a célra pedig Pest akkor is igen alkalmas hely volt. 
Mielőtt elindultak, az öreg egy nagy bankjegy-csomót adott át a fiúnak, derült 
képpel mondván: 
- Ezt mind elköltheted, öcsém, s megmondom, hogy haza ne hozd, mert 
megharagszom. 
- Majd megpróbálom, urambátyám, talán el tudom költeni. 
- Ne zsidóskodjál, azt megmondom, úr vagy, hadd lássa meg más is, a szegény a 
gazdagabb után él. 
- Meg lesz velem elégedve, kedves urambátyám, - mondja Imre eltevén a tárcát, s 
elbúcsúzván Andrástól egy kis időre, helyet foglalt az öregúr mellett, ki egész 
úton tele akarta tömni jó tanáccsal, mint alább mindjárt meglátjuk; mert hiába, az 
öreg még mindig azt hitte, hogy úgy volt legjobb minden, mint ő tett ifjabb 
korában, s ezen korból sok dolgot elbeszélt, hogy fogjon a fiún, kit szeretett 
volna egy kissé a tömegbe keverni, mert bármily becsületes embernek hitte is 
magát, mégis szívesen hallgatta, ha még valaki visszaemlékezett, hogy mennyi fura 
dolgot vitt ő végbe, mit már azért is szívesen elbeszélt, hogy megmutassa, mégis 
mi vált ki belőle. 
- Édesapám engem is így vitt valaha Pestre, mint most én tégedet, édes öcsém, - 
aztán két álló esztendeig felém sem nézett, úgy, hogy mikor meglátott, alig ösmert 
rám. Elég az hozzá, hogy két esztendő elteltével feljött, s minthogy előre 
megírta, mikor jő, nagyokat izzadtam, hogy az utánam küldött harmincezer forint 
két esztendő alatt hová lett? mert azt könnyen megmondhattam, hogy nincs meg; de 
hogy mire kelt el - azt nehéz volt papirosra tenni. De akármint 
húztam-halasztottam, mielőtt megérkezett, éppen az utolsó órában tudtam csak 
elkészülni, s akkor is kétezer forintnak sehol sem akadt helye, már tudniillik 
csak papiroson, mert hisz amúgy jó helyen volt az már, korhelypajtások között; s 
én nem tudtam másként segélni, mint nagy hamar újra írtam az egész számadást, 
aztán úgy középtájon beleírtam: subickra kétezer 
forint. 
Megjött édesapám, a számadást elébe tettem, s az öregúr kivette zsebéből az 
ácsmértéket (Zollstok) mit, mindig magával hordozott, s a sorokra elfektette, hogy 
minden tételnél egyszerre rátaláljon a megfelelő számra, s én rémülve láttam, hogy 
az ácsmérték egy hajszálig elvezeti a szemet, s édesapám már a közepén van, a 
kétezer forintnál. 
Végre látom, hogy csakugyan a kérdéses tételt nézi, de midőn az átellenben fekvő 
kétezer forintot meglátja, pápaszemét jobban az orrára ereszti, s az írást úgy az 
orráról nézi, s minthogy a kétezer forint csakugyan ott áll, nagyobb bizonyosság 
okáért kiveszi a rajzónt, s az ácsmértéket vonalzónak használva, aláhúzza a tételt 
egész hosszán, s kisül mindenképen, hogy a kétezer forint csakugyan subickot 
tesz. 
Én már remegni kezdék, kivált mikor édesapám csizmáimra nézett, melyekben én alig 
bírtam megállni, úgy remegtem. 
- De fényesek a csizmáid, édes fiam! - mondá édesapám, minden indulat nélkül. 
- Sokallja, édesapám, amit rá költöttem? 
- Nem én, kedves fiam, - mondja megint, - s inkább elnézném, hogy még kétezer 
forint legyen ott, mint azt mondják, hogy valamelyik Baltay - piszkos ember volt. 
Elhallgatott az öreg, mintha időt hagyna a fiúnak, hogy gondolkodjék helyzetéről, 
s tudja meg, mivel tartozik azon körnek, melyben nevelteték, amit várhat tőle a 
világ, mely az oktalan pazarlást is megrója, de a túlzott takarékosságot 
szégyennel bélyegzi. 
Pesti vásár ideje lévén, a vidéki urak seregesen mentek Pestre, s a jó ismerősök 
mindenfelől összetalálkoztak az úton; így történt, hogy az egyik megállapodásnál 
Festeticcsel is találkoztak, az meg még előbb Dunayval, kivel abban egyeztek meg, 
hogy Martonvásárott a vendéglőben ebédelnek, hol úgyis még többen is fognak 
találkozni. 
Dunayék a télre Pestre szándékoztak lányuk miatt, kit a nagyvilágnak is be kellett 
mutatni, s e célból Dunay korábban indult el, hogy körülnézzen Pesten alkalmas 
szállás után, s a vásári alkalmat egy pár jó barátjáért örömest használta. 
Imrét addig hintálta a kényelmes kocsi, hogy elaludt, az öreg pedig megunván már a 
pipát, oldalzsebébe nyúlt, s előhúzta felekenyerét, Kisfaludy regéit, s újra meg 
újra végig olvasta, s ilyenkor elandalodott a múlton, melynek sok gyarlósága 
lehetett ugyan, de hogy a magyar akkor elpuhult lett volna, azt már tréfából sem 
hinné. 
Nem olvasott többet ennél az egy könyvnél, de azt aztán úgy tudta, hogy akár a 
közepén elkezdje, s visszájáról is elmondja, s éppen azért olvasta el újra, meg 
újra, hogy el ne feledhesse. 
A martonvásári lejtőhöz értek, Imrét fölébreszté, hogy kiverje szeméből az álmot, 
mire a vendéglőbe érnek, hol egy előre küldött cselédje Festeticsnek a legnagyobb 
szobát étteremnek lefoglalta, hol majdnem huszonnégyre föl is terítettek. 
Behelyezkedtek, s ámbár Dunay is ott volt, Baltay talált alkalmat a gróffal is 
beszélni, vagy akárkivel, anélkül, hogy egymással érintkezniök kellett volna, mert 
mindenik elég büszke volt arra, hogy a másikat bármi áron vagy ürügy alatt 
megközelíthesse. 
Midőn az asztalhoz leültek, a vidékbeli legrosszabb cigánybandák egyike állta el 
az ajtó elejét, s kezdett elhúzni egy gazdátlan nótát, olyan össze-vissza 
vakaródzva a hangszeren, mintha talán össze sem beszéltek volna, hogy voltaképpen 
mit akarnak húzni, mire aztán a kocsmáros kutyái is úgy ordítottak, hogy megszánta 
őket az ember. 
Baltay legközelebb esett az ajtóhoz, tehát kivett egy jókora bankót, mely elég 
volt arra, hogy a cigányoktól megvegye a hallást; de a többi is sietett az adóval, 
s a cigányoknak maradt elég idejök elmenni a másik kocsmába, hogy ott szintén 
szerencsét próbáljanak, nem annyira azért, hogy hegedüljenek , hanem hogy ne hegedüljenek . 
A cigányok elpusztultak, s a társalgás lassankint megkezdődött, mikor tudniillik a 
leves már elkölt, s az étvágynak jutott annyi, hogy a második ételig most már 
türelmesebb, ha nem hozzák is valami rendkívüli gyorsasággal, mint az a 
martonvásári korcsmárostól nem is telik; mert ámbár a pincérnek maga is segít, de 
az keveset használ, mert csak egyik kezével hoz valamit, a másikkal pedig a pipát 
fogja egész az ajtóig, s ott teszi le egy nagy szippantás után, hogy visszamenet 
égve találhassa. 
Az ebéd folytán élénkebb lőn a társalgás: mert a kocsikról leszedett pincetokok 
tartalma is fogyni kezdett, s ilyenkor aztán mindinkább nem fért meg a hang a szűk 
teremben, hol ennyi ember bizony csak barátságból fért meg. 
A pohárkoccintás a nagy világért el nem maradt volna, s ekkor már egy-két vers a 
kedvenc emberektől közszájon forgott, néhol ugyan kitörött lábbal, ferde nyakkal, 
hanem az mindegy, csakhogy mégis rákaptak, jó volt az úgy is, akkor még az akarat 
is jó volt. 
Baltay távolabb esett Festeticstől, ki Dunay mellett ült, s minthogy most már 
zajosabb lőn a társalgás, nem igen váltott szót, hanem füleit hegyezé, midőn egy 
fiatalabb úriember a másik asztalvégén a regéket sorra mondogatá, elhagyván néha 
három, négy szakaszt is, mire Baltay, mintha csak magának mondaná, átható hangját 
azonban könnyű volt meghallani, kivált mikor már többször is ismétlé, kivált mikor 
a fiatalember akadozott: 
- Nem úgy van! 
Egy darabig nem tűnt föl senkinek ez észrevétel, kivévén Imrét, ki bátyjának arcán 
látta a kínt, mintha haját húznák, mikor így megfejelik, megtalpalják Kisfaludyt, 
mit ő most is magánál hord, és szörnyű módon szeretné az ifiúr fejéhez vágni, ha 
illendő volna, hogy a bibliát ilyenre is használja az 
ember. 
Megint beszélt az ifiúr, s amint átugrott valamin, vagy akadozott, már megint 
mondá az öreg: 
- Nem úgy van! 
Néha megesik az minden társaságban, hogy egy-egy pillanatra a legzajgóbb körben is 
elcsendesednek, s aztán egyiknek vagy másiknak szóló hangját szörnyen meghallják. 
Éppen így volt, midőn a szavaló egy tételt elfordítva mondott, mire Baltay megint 
szólt, de már éppen a csöndbe vágott, mikor mondá: 
- Nem úgy van! 
- Mi az? - kérdi a szavaló megállapodva a nagy tűzben. 
- Nem úgy van! - ismétli Baltay hátra sem fordulva, mit bizonyosan nem megvetésből 
tett, hanem megszokásból, hogy az öregebb a fiatalért nem mindig fordul meg, ha 
hangosan megmondja mit akar, aztán a fiatalabb értse. 
- De úgy van, - tessék elhinni! - erőlködik a fiatalember, még egyszer elmondván a 
tételt, miben valami föltűnő hiba ugyan nem látszék, hanem azért Baltay nem 
engedte el; mert nem úgy volt a könyvben. 
- Én most is azt mondom, hogy nem úgy van! - mondja az öreg. 
- Ejnye, már ezt urambátyam jobban tudná, mint én? - duzzog a fiatalember, s hogy 
szégyenbe ne maradjon, még hozzá teszi: mibe tetszik fogadni? 
Akármibe édes öcsém, - mondja Baltay még mindig háttal. 
- No hát fogadjunk egy... 
- Ne fogadjon, fiatal barátom, - mondja egy kopasz fejű úr, - bizony elveszti. 
- Mit tud bele az úr? - mondja már neki tüzesedve az ifjú, - nem ismervén azt, ki 
őt visszatartóztatni szándékozott. 
- Már pedig nekem legjobban kell tudnom; mert én vagyok Kisfaludy Sándor. 
- Engedelmet kérek, - szól lehangoltabban a fiú, de ön is elfeledhette, aztán 
mégis úgy van, mint én mondám. 
- Csak már volna nálam egy példány, - mondja Kisfaludy mosolyogva. 
- Van nálam ! - mondja Baltay a megviselt példányt kihúzva 
zsebéből, s az asztalra téve, egyszersmind nagy hirtelen rámutatván az idézett 
helyre, hol csakugyan nem úgy volt, mint a fiatal ember mondá. 
- Mondtam én, hogy nem úgy van, - ismétli Baltay egész egykedvűséggel, a könyvet 
pedig visszadugta oldalzsebébe, hol azt rendesen tartani szokta. 
A furcsa megoldást némi csend követé, de valamennyi közt Festetics bámult leginkább, míg Dunay magában azt 
mondá: 
- Szavam beteljesedett, - megmondám, hogy ez ember még olvasni fog! 
* 
Imre legjobban megörült az öregúr diadalának, mi az öregnek annál inkább jól 
esett, mert tőle jött, kinek képzettségét családi hiúságból szerette inkább, mint 
személyes indulatból; mert hiába, a tekintélyek kora még megvolt, s az öreg nem 
igen szerette volna, hogy ez a hatalom kurtább legyen. 
Az egész társaság különösen egészségére kívánta Baltay 
őnagyságának az ebédet, mi bizonyosan ma nagyon jó ízűn esett neki, nem mintha a 
visszakívánásban nagy bókokat csinált volna; mert amint észrevette, hogy ilyen 
nagy becsületet tesznek neki, mindjárt hátrább szegte a nyakát; hanem mivel Festetics és Kisfaludy mindkét kezét elokkupálták (engedelmet kérek e diák szóért, rettenetes kedvem volt 
használni ezt a szót azért, hogy valakit bosszantsak vele), s így észrevehetőleg 
tudatták vele nagyrabecsülésüket; ettől pedig ha nem hízott is meg éppen egy 
arasznyira, de nem is soványkodott ám meg vele. 
Baltay már előbb fogatott, s még nem is került rá alkalom, hogy a dologról újra 
előhozakodjanak, már ő kocsiba helyezkedék, hogy eltávozzék. Ebben nem mondom, 
hogy nem volt egy kis kiszámítás, mert az öregekben megvolt az a sajátszerű 
tapintat, hogy nem merítették a vizet sárosáig, hanem tudták mikor kell eltávozni, 
hogy az ott maradók csak jót mondhassanak róluk. 
Behajtatott Pestre, hogy kedves öccsét N... szeptemvirnél, egykori kedves jó 
barátjánál elhelyezze, hogy a törvényes dolgokban is jártassággal bírjon. 
Majd meglássuk, mi dolga akad ottan? 
Mi volt akkor még Pest? 
A mostani “Angolkirály”-nőn fölül, hol most a harmincad áll, nádas volt; a 
legnevezetesebb vendéglő volt a Hét választó; a legnagyobb úr elment a 
Kemnicer-kávéházba, a belváros egy kőfalhoz támaszkodott a mostani Széna tér 
felől, s ha valaki nagyon elunta magát Pesten, elment “kuglizni” a 
Beleznay-kertbe, ilyen volt akkor Pest. 
Egy rongyos fiú, kit öreganyja, a vén Buda, nem tudott úgy eltakarni, hogy 
mosdatlan képét más is meg ne lássa; hanem azért édes kedves és nagyreményű 
gyermeke volt ez országnak, s habár szégyenlette is, midőn éppen kiállt a 
Dunapartra, hogy a fiatal óriás képe a lefolyó vízben csak oly kuszáltnak látszik, 
mintha a legjobb tükörbe nézne; de mindegy, közel a víz, egyszer majd csak 
tisztára mosdatjuk. 
- Ide haza van a méltóságos úr? - kérdi Baltay a cifra ruhás huszárt, ki N... 
úrnak, akkori híres szeptemvirnek előszobájában volt. 
- Igenis, nagyságos uram, - nincs itthon; hanem egy órakor megjön. 
- Már csak itthon találtam volna! - töprenkedék az öreg, s újra kérdé: - Vajon hol 
lehet most? 
- A lábát fájdítja, nagyságos uram, - lőn rá a felelet, - lement a Dunára, a 
doktorok azt kommendálták neki, ha éppen nem restell utána menni a nagyságos úr, 
ott találja a hídon felül. 
Baltay megvigyázta a szót és utasítás szerint kiment a Kemnicer-kávéház felé, s 
ott a hídon fölül kereste a méltóságos urat a Duna parton. 
- Tehát ott volt akkor a Duna fürdő? - kérdezi valamely fiatalabb olvasó, ki 
Pestnek akkori külsejéről nem sokat tud; s éppen azért megsúgjuk, hogy akkor sehol 
sem volt, hanem azért a Duna vize akkor is használt sokról; és semmit se essünk 
kétségbe, a szeptemvir urat megleljük a Duna parton, s amint éppen találni fogjuk, 
azonképpen fogjuk bemutatni. 
No már nem messzire vagyunk, a Dunának partján látunk egy öregurat, mentéje csak 
úgy nyakba van vetve, bő szájú inge hátra lökve, s egy pár ezüst sarkantyús csizma 
a szárazra kitéve ő méltósága mellé, ki egy tarka vászonkendőt egy ott felejtett 
kőre terített, s ezen ülőhelyről lógatta a Dunába fájós lábait, melyeknek a víz 
csakugyan jót tett. 
Persze, ezt ma már az utolsó csizmadia sem tenné meg, hanem az öreg N... megtette, 
s ha éppen valaki figyelmeztette, hogy: “Mit gondol?” igen kurtán ezt felelte: “Én 
csizmában is szeptemvir vagyok, meg csizma nélkül is!” 
Az öregúr ülőhelyében bizony ráért körülnézegetni, tehát ezzel ölte az időt, s 
midőn egyszer a Kemniczer-kávéház mellől meglátta kijönni Baltayt, már messziről 
integetett neki, hogy jöjjön le hozzá a partra. 
- No hiszen éppenséggel úgyis téged kereslek itt. 
- Lábaimat szívatom a vízzel - mondja a szeptemvir, elfogadván a vendéget, ki 
szintén egy kőre ült le, s minthogy a nap nagyon melegen sütött, ő is levetette a 
mentét s vállára vetve beszédbe eredt régi jó barátjával, kit tizenkét év óta nem 
látott. 
- Az öcsémet hoztam föl! - kezdi meg a beszédet Baltay azon gondolatban, hogy a 
másik majd mond rá valamit. 
- Remélem, csak nem bízod másra, mint rám? 
- Várj már egy kicsit, hadd könyörögjek is legalább! 
- Nem tudom mi a patvart kéregetnél, hisz talán csak nem szoptatni hoztad föl. 
- De, barátom - mondja Baltay - tudom én, mi az emberség; - aztán te meg most már 
szeptemvir vagy! 
- Meg egyúttal hatvanhat esztendős vénember, ki a szeptemvirségből is engedne, ha 
a hatvanhatból is elengednének vagy huszonötöt, talán nem kellene akkor a Dunába 
lógatni fáradt lábaimat. 
- Tyhű!... huszonöt esztendővel ezelőtt! - sóhajt föl Baltay. 
- Akkor otthon első aljegyző voltam, - tudod, mikor a nagygyűlés napján főtt 
kukoricát vettünk az utcán, s aztán kardosan mentünk és úgy ettük; no hiszen volt 
is ám beszéd! 
- Azt mondták, hogy elment az eszünk! 
- Pedig dehogy ment, - mondja N... meglubickolván lábával a vizet, - te egy derék 
fiút neveltél föl, mint hallom; engem meg szeptemvirré tettek; tehát a 
kukoricától, ha meg nem híztunk, bizonyosan nem is soványkodtunk meg. 
- De hát igazán magadhoz veszed öcsémet? 
- Mégis könyörögsz! - neheztel a szeptemvir, - most mindjárt megbánom, hogy főtt 
kukoricát ettem veled. 
- Bizony bolondos egy ember vagy te most is. - mondja Baltay, kitörvén belőle a 
régi bizalmasság. 
- no csak hogy igaz nyelveden beszélsz már egyszer! - nevet amaz, fölhúzván 
csizmáját, s megindulván a város felé, s minthogy a nap melegen sütött, mentéjét 
még mindig lógva hagyta a vállán, mire aztán a másik ember sem akart különb lenni, 
hanem hagyta lógni ő is a mentét, s így keresztül a mostani Nagy-híd és Váci-utcán 
szépen elballagtak, s azért mégis alig győzték a sok süveglést, mert minden nyomon 
került egy tisztelet. 
Útközben szemközt jött Imre, kit a bácsi azonnal bemutatott kedves barátjának. 
- Van-e már szeretőd, öcsém? - kérdi a szeptemvir első szóra a fiút, ki vörös 
lett, mint a rák, azt gondolván, hogy egy szeptemvir legalább is országos kérdést 
teszen hozzá. 
- Majd elvárnám! - mondja Baltay szörnyű komoly képpel, mintegy figyelmeztetni 
akarván barátját, kitől fiatalabb korában nagyon sok furcsaság kikerült. 
- Nem tőled kérdeztem, - vág a szóba a szeptemvir, - mi már rég kivástunk, most 
már ezeken a sor. 
- Ráér még! 
- Most mindjárt kivetem az esztendő számról, - okoskodik amaz, - mikor K... -ban 
együtt voltunk, - tudod, - hány esztendős is lehettél, mikor az a kis sző ... 
Megint köszöntött valaki, s így félbenmaradt a szó, különben a szeptemvir elölről 
elmondta volna Baltay uramnak egykori dolgait, pedig az öregúr maga is szívesen 
elmondta minden kalandját, csak az asszonyokról nem akart beszélni, mert ő az 
asszonyokról csak úgy félvállról beszélt, - s nem szerette volna, hogy olyat 
mondjanak róla is, mint a mesebeli rókáról, hogy savanyú volt neki a szőlő, mikor 
el nem érte. 
Nem akarom most már a további beszédet folytatni, - elég annyit fölemlíteni, hogy 
az öreg elment haza, Imre pedig itt maradt Pesten a szeptemvir gondja alatt, hol 
bizonyosan nem a legrosszabb helyütt volt. 
Dunayék a szeptemvirékkel nagyon összejártak, s itt már lehetetlen volt egymást 
kikerülni, mit igazán megvallva, egyik sem akart; hanem engedte magát a sorsnak, 
hogyan és merre vezetgeti őket? Hanem akárkinek inkább kell vezető, mint egy szép 
leánynak, s egy igen csinos fiúnak, kivált, ha olyan viszonyban vannak, mint 
Etelke és Imre, mikor egyiknek az öreganyja, másiknak pedig a bátyja minduntalan 
azt mondja: neked azt nem szabad meglátnod. 
Ezen tilalomfélének legeslegelső hatása az volt, hogy a két gyermek már azért is 
kíváncsi volt egymást megösmerni, hogy legalább tudja, kit kell kerülnie? s midőn 
ez a kis alkalom szeptemviréknél a kezükre játszott, - a tilalomnak az lőn 
következménye, mi minden tilalomé: hogy azt meg kellene szegni! 
Kótaforgatás, zsebkendő elejtés, szék adás, vízhordás, köpönyeg feladás mind igen 
alkalmas szükségben segítőszer, kivált mikor egyik sem kíván egyebet, minthogy a 
másikat közelebbről lássa. 
Akkor nem lehetett másképp, az embereket ölte az unalom, tehát egymás nyakára 
jártak, - a barátságos összejövetelek egymást érték, s a két fiatal már mégis 
találkozott annyi szóra, hogy ők semmi esetre sem haragusznak 
egymásra , s ők ezt egymásnak nagyon is elhitték. 
- Édes apjukom! - mond a szeptemvirné egy ebéd után, mikor az öregek még az 
asztalnál maradtak, s a fiatalok eltávoztak, - mondok valamit. 
Ez a hang ösmeretes volt az öregúr előtt, tudta, hogy az asszonyság nem tudja 
megállni a szót, s már az is kínjára volt, hogy egész ebéd alatt hallgatnia 
kellett; mert hisz, engedelmet kérek, van-e a nőnek nagyobb élvezete, mint azt 
megmutatni, hogy ő olyant mondhat, amit még más nem tud? 
- Mit akarsz, édes anyjukom? - felel a szeptemvir, ki erkölcsében sehogy sem bírt 
megváltozni, s mai napon csak olyan egyszerű tettében, szólásában, mint mikor a 
főtt kukoricát az utca hosszán ette. 
- Tudod, mit akarok mondani? 
- Tudom ! - mondja kötekedve az öreg, nem bírván leszoktatni 
az asszonyt arról, hogy azt kérdezzék tőle, mit bizonyosan nem tud. 
- Tudod a lúdvércet! - kottyant bele az asszony - hisz magam is most tudom 
még. 
- No hát nem tudom. - engesztelé ki a nőt, ki csakugyan megint a csapába jő. 
- Ez az Imre, meglásd, beleszeret Dunay lányába. 
- Nem hinném! - mondja a férj, mintha csakugyan azon meggyőződésben volna, hogy 
nem hiszi. 
- De már szereti is! - mondja az asszony egy hanggal fölebb, nem tűrhetvén, hogy a 
férj kételkedni akar. 
- Dehogy szereti! - beszéli megint az öreg, éppen azt akarván, hogy az asszony 
hamarabb mondja el a dolgot, különben olyan nagy feneket kerít a dolognak, hogy 
majd a vacsorával is ott érik őket az asztalnál; tehát tagadni kellett. 
- Ugyan már hogy tudsz ellentmondani, - zörög a nő, - mikor én azt jobban tudom, 
mint te. 
- Csak gondolod, hogy tudod, édes anyjukom, aztán azt gondolod, hogy az igaz. 
- No hát tudd meg, ha másként nem hiszed, - türelmetlenkedik az asszony, hogy a 
fiú tegnap este vallotta ki nekem. 
- Ez még csak a fele! - volt reá az ellenvetés, ami megint; egy új töltés volt, 
hogy az aknát egészen föllobbantsa a legrövidebb idő alatt, minthogy az asszony 
bizonyosan többet is tud még, különben már eddig azt mondta volna: aztán hitted volna ezt, édes apjukom? 
S minthogy a méltóságos asszony ezen mondásig még nem ért, kétségtelen, hogy még 
többet is tud. 
- A másik fele pedig az, hogy a lány is szereti, ma vallotta meg nekem, mikor 
reggel velem a szentegyházba jött. 
- Ejnye! ejnye! - csudálkozék a szeptemvir majdnem hosszú öt percig, mikor aztán 
azt mondja az asszonyság egész fontossággal. 
- Aztán hitted volna ezt, édes apjukom? 
- Eszem ágában sem volt! inkább hittem volna, hogy rám dűl a ház. (Ennek aztán 
volt hatása, az asszony tökéletesen ki volt elégítve, s a szeptemvir fölkelhetett 
az asztaltól, hogy írószobájába menjen.) 
Midőn már künn volt a szeptemvir, elmosolyodott s megelégedetten gyújtott pipára, 
mintha egy ütközetet nyert volna meg szoros kombináció után, hol gyalogság, 
lovasság és tüzérség jól kiszámított mozdulattal egyszerre meglepi az ellent. 
Hanem midőn később eszébe jutott, hogy a Baltay-pör nemsokára végítéletre kerül, 
nagyon elszomorodott, mintha félne, hogy e viszonyt a pörnek kimenetele agyon 
fogná verni. 
Minthogy a méltóságos asszony így elárulta a dolgot, s a méltóságos úr sem 
kételkedik benne, adjuk meg magunkat, fogadjuk el lett dolognak az egészet, s 
várjuk el, hogy Imre miben töri fejét, minthogy ő is nagyon jól tudta, hogy olyan 
viszonyba került, hol egy kéznek sok megoldani valója akad. 
Imre bizonyosan azon korban élt, mely legalkalmasabb arra, hogy a fiatalember a 
csörgedező patak mellett egy kunyhóval, s egy sült burgonyával megelégedjék; 
csakhogy ő nagyon sokkal többet tanult, minthogy azt is ne tudná, hogy a második 
szakaszban már a burgonya mellé más is kell, a kunyhó pedig nagyon szellős lakás 
lesz; de hát mit csináljon? 
Galiba úr meglátogatta az úrfit, s bejelenté, hogy a pörnek kivonatát 
elkészítteti, s e végett az illető kir. táblai ülnök kiadójával már értekezett 
is. 
- Mennyi függ attól a dologtól? - kérdi Imre Galiba urat. 
- Minden! - válaszol reá Galiba. 
- Úgy hagyja rám a dolgot! - mondja Imre - magam fogom a kivonatot megcsinálni, s 
mikorra szükségünk lesz reá, itt lesz. 
Galiba megnyugodott, hisz jobb kézben nem lehet a dolog, tehát engedett a fiatal 
jogtudós kedvének, annál inkább, minthogy néhány nap óta tövéről hegyére 
kikérdezett mindent, s a vén prókátor bámulta a türelmet és avatottságot, mit ily 
fiatalembertől nem várt; de végre azzal nyugtatá meg magát, hogy itt nagy 
összegről lesz szó, s a fáradságot nagyon megérdemli. 
Imre magához kéreté a fiatalembert, kire a kivonat készítés bízva volt, s kiadván 
neki a megszabott díjt, magára vállalta a munkát, mely rá nézve oly nagy kérdés, - 
mire a fiatal kiadó nem győzött köszöngetni, Imre pedig a munkához fogott. 
Aki ezt a mesterséget nem érti, talán érti a vegytant, s látott már egy 
gyógyszerészt, ki egy pár icce ásványos vizet főző fazekába tesz, s egy pár óra 
múlva külön edényekben kitálal sziksót, haméleget, szikéleget, mészéleget, 
keseréleget, agyagot, kovacsot, szénsavat, és az ég tudja mit, hanem már most 
tessék belőle kitalálni hamarjában, hogy az együtt valóságos budai keserűvíz volt, 
milyent üvegszámra tíz krajcárért minden pesti fűszeresnél kaphat. 
Tessék ebből némi hasonlat útján megérteni, hogy egy pár száz ívre fölhízott pört 
midőn három ívre lesoványkodtatnak, s a felpörös a legnagyobb szorgalommal kifeled 
belőle minden bizonyítékot, míg az alpörösét mind fölhordja, valóban nehéz lesz 
kitalálni, hogy a felpörös miért civakodott ennyi ideig? és senki sem csudálkozik 
rajt, ha okvetetlenül elbukik. 
Midőn a kivonat készen lőn, Imre egy példányt átadott a szeptemvirnek, ki azt 
ismét Dunaynak adta, hogy ügyének állását tudhassa, - s a nemeslelkű férfiú 
közölvén a dolgot, könnyen átlátta, hogy itt Imrének keze működik, tehát 
figyelmeztette Galibát, hogy új kivonatot készíttessen, nehogy e hiányos értesítés 
neki, a grófnak és Galibának számíttassék be. 
Galiba szerencséjére nyakig be volt gombolva egy vastagon zsinórozott attilába, 
különben kiesik belőle a kúria előtt, hol ezt a levelet az alperes-prókátor neki 
kézbesítette. Nem elég, hogy a pesti házból kimaradt, hanem még a pört is 
elveszítse, ez már két olyan csapás lenne, minőt el nem viselhet egy olyan ember, 
kinek az egész vastag corpus juris a legkisebbik ujjában van, s dacára annak, a 
legzsírosabb pörét elveszítené, nem egyszer , hanem kétszer. 
A szerencsétlen kiadót majd agyonverte a csonka munkáért; hanem az kivallotta, 
hogy Imre úrfi dolgozott a pörben, s így Galiba valamelyest lecsendesedett; hanem 
most már Imre úrfi után szaglászott, s nem sokára kisütötte, hogy itt olyan 
kérdések fordulnak elő, hova nem prókátor szükséges, hanem pap. 
Meg kell ezt írni a nagyságos úrnak. 
Az illő cím után valóságos prókátori pontossággal az egyes vessző alá mellékelte 
Dunay levelét, a kettős vessző alá a pörnek Imre által készített kivonatát, fölül 
reá pedig elmondá, hogy a rossz nyelvek szerint Imre úrfi nem vevén tekintetbe a 
család közt fennforgó pörös viszonyokat, Dunay gróf leányának legelső tisztelői 
közé tartozik. 
Galiba most már tökéletesen hitte, hogy az öregúr e fontos közleményeket 
aranyhalmazzal méri vissza, azonban nézzük meg, hogy az öregúr mit csinált. 
- Nagyságos uram - mondja András - levél érkezett Pestről. 
- Csak hamar ide! - mondja örvendve az öreg, azon jó hitben, hogy Imrétől jő; 
hanem midőn meglátta, hogy Galiba írása, valamint a külső alak is mutatta, hogy 
mily vastag a tartalom, az asztalra lökte. 
- Hát el sem olvassa a nagyságos úr? 
- Majd én fél mázsás levelet olvasgatok, hallja kend. 
- Ha dolga nem volna, hát nem írna - véli András, mire aztán mégis engedett, s 
feltörte a levelet, melynek tartalma nagyon is meglepte. 
Mindenesetre fontos három újdonságot írt Galiba úr, csakhogy aligha gyanította azt 
a hatást, melyet okozni fog; mert az öregúr az illető tanúlevelek mellé kivett egy 
harmadikat, mit igen régen zsebében hordoz, s melyet oly vidám képpel teszen ismét 
vissza, mintha e három darab papírból kerülne ki az a boldogság, amit ő leginkább 
óhajt. 
Dunay levelét elolvasván, látta, hogy itt nem közönséges emberrel van dolga, tehát 
az öregúr sem szégyené hibáját megvallani, azért elment a másik szobába, hogy 
előkeresse a régi rovásokat. 
Andrást nem vette észre a nagy buzgóságban, pedig az ódon épület ablakmélyedésében 
volt, s kinézegetett a kertbe, midőn a nagyságos úr bejött, s egyenesen a 
rovásokhoz ment. András egy szót sem szólt, várta, mit csinál az uraság, ki már 
előkereste, amit akart, s midőn meglelte a rovást, a kis asztalon heverő 
kertészkést vette föl, hogy a második rovást is lefaraghassa. 
Mielőtt hozzáfogna, még egyszer megnézi, vajon ugyanaz-e, melyet ő keres és éppen 
az ablak felé fordult, hogy a régi írást elolvassa; de e figyelemben úgy elmerült, 
hogy a rováson feledvén szemét, Andrást nem vehette észre. András még mindig nem 
szólt, megösmerte a rovást, azonban a nagyságos úr is megszólamlott, mintha maga 
magát kérdezné: 
- Vajon ez-e az a rovás? 
- Persze hogy az, csak faragjon le egyet a nagyságos úr! - mondja András, mintha 
őt kérdezték volna. 
- Ki hívta kendet ide, úgy-e? - szólamlik meg az öreg a váratlan feleletre. 
- Én előbb is itt benn voltam, nagyságos uram. 
- Úgy - az már más! - teszi hozzá egész ügyetlenséggel, egyszersmind leeresztvén a 
rovást. 
- Soha se röstellje a fáradságot, kedves nagyságos uram, - kéri András szokatlan 
nyájassággal, csak faragjon le megint egyet; majd a harmadiknak is elkövetkezik a 
napja. 
- Tudja is kend, hogy mit akarok?... csak azt akartam megnézni, hogy megvan-e? 
- Hát az a kertészkés, minek: a nagyságos úr kezében? 
- No hát itt van! - mondja Baltay lefaragván egy rovást, aztán pedig a fát 
oldalzsebébe tette, s most már mindig magánál hordozta. 
Ezen naptól fogva mindig vidámabb lőn az öreg, Galibának megírta, hogy a pört ő 
rábízta, nem pedig Imrére, ki az ilyen dolgokban járatlan, azt meg pedig, hogy 
Imre mit csinál, ne firtassa, fiatalemberek ráérnek bolondot csinálni, s ezzel az 
eggyel több vagy kevesebb. 
Ebből átláthatják olvasóim, hogy az öreg nem azért kapaszkodott a régi haragba, 
mert csakugyan haragudott; hanem már vén legény volt ahhoz, hogy ő kérlelgessen 
mást, hanem azt ő mástól várta, bár már igen régen várja. 
Hány magyar család veszett így össze, és hány békélt volna meg réges-régen, ha meg 
nem volna bennünk az a furcsa szokás, hogy a jó szót nagyon is megvárjuk? 
Jó barátim, fogadjuk meg, hogy minden ostobaságért nem haragszunk össze, mert 
bizony, bizony mindkettőnknek egyféleképp ártalmunk a harag. 
Fogyni kezdett a somogyi oldalon az erdőség, és annál inkább szaporodott a jólét, 
melynek külső bizonyítványai valának azok a rendezett fasorok, melyek a 
termény-fiókokat körülszegélyezék. 
A jó lassan haladt, de haladt; s a műértő szem ma már biztosan megleli a nyomot, 
mely Keszthelyről Somogy- s Veszprémmegyén keresztül még Fehérmegyén is átért a 
Dunáig, s megtermé gyümölcsét az a fa, melyet György grófnak mélyen érző lelke a 
Balaton legalsó végénél ültetett le a földbe. 
Füred akkor még csak tengődő fészek volt, hova unalmában vetődött el néhány Zala 
megyei család, a veszprémiek meg is fürödtek ott, s egy pár üveget megtöltögettek; 
mert ezt ingyen kapták, míg a rohicsit pénzért. - Somogyból 
azonban már csak úgy akadt vendég, ha a füredi háztulajdonos Szentgyörgyi Horváth 
Zsigmond vörös nadrágos és zöld mentés cigányait lerendelte, s a lányok bizonyosan 
tudták, hogy lesz nagy mulatság, csak ne restelljenek átjőni a szántódi réven. 
Keszthely már nem volt elég, egész Füredig kiért a vágy, hol csoportokba 
gyűlhessenek s a négyes fogatok egy pár hétre megszaporodtak a savanyú forrásnál, 
melyből olykor már a beteget is kezdték kínálgatni. 
A sétány sarkánál volt egy nagyon kicsiny imaház, melyből még a minisztráló 
gyermek lába is kiért, ha térdepelt, a mostani színház helyén trágyadomb volt, s 
minden oly szegényes állapotban, hogy bizony nagy becsület volt a fürdőnek, ha 
annyi úri vendég meglátogatta két hétre, akkor is a legnagyobb rész rászánta 
magát, hogy szénán, vagy szalmán fekszik, csak tető alá jusson, s akinek ott nem 
jutott hely, még a fák alatt is megfeküdt az angol kert hűsében, tudniillik, ha 
nem esett az eső. 
Hanem azért nem unták el magukat, volt akkor is már kártya, megválasztották azt 
közös akarattal bírónak, az aztán elítélte, hogy a nagyságos úr ezer forintja azé 
a lókupecé, ki előbb levett sapkával alkudozott egy pár rossz gebén a szomszéd 
faluban, most pedig a kártyaasztal mellett szedi a nyereséget, hisz mindegy, akár 
a kártyán nyer, akár egy sánta lovon, csak nyerjen. 
A nádort várták Füredre, hova mindenfelől tódul a vendég, s időtöltésül a kártyát 
választották. 
- Imre, velünk tartasz? - kérdi egy jó pajtás az ifjú Baltayt. 
- Nem tudok kártyázni, - lőn rá az érthető válasz. 
- Egy pár forinttal több vagy kevesebb, az mindegy! - mondja rábeszélőleg az 
első. 
- A többet nem kívánom, a kevesebbet pedig sajnálnám, - feleli Imre - nem 
megyek. 
- Te! - szólítja meg őt a pajtás egész bizalommal félrehíva, - én jó barátod 
vagyok, s figyelmeztetlek, hogy ilyenekből óvatosan húzd ki magadat; mert azt 
mondják... 
Nem folytathatá a beszédet a fiatalember; mert a fehérvári égettek számára 
kéregettek, minthogy három utca égett le, s a szerencsétlen népnek nyomora 
irtóztató vala. 
A hír már szétfutott, s a kiküldött segélyszedők Füredre is elértek, hol a gazdag 
urak közt bő segedelmet vártak, mit részben kaptak is, ámbár elég savanyú arc 
akadt a többi között, kivált mikor azon asztalhoz értek, hol a kártyázni akarók 
ültek. 
- Jaj, - megint koldusok, - mondja az előbbi verbunkos fiatalember, nagy kínnal 
nyúlván zsebébe, s kivett belőle egy húszast ezen szóval: itt 
van minden pénzem! 
- Itt van az enyém is mind , - teszi hozzá Imre, kivévén 
tárcáját, melynek egész tartalmát a kéregetők kalapjába üríté, s aztán hirtelen 
karon fogva a pajtást, az angolkertben tűnt el. 
- Hát mit is akartál mondani, barátom? - kérdi a fiatal barátot, ki úgy is fülig 
vörösödött. 
- Már elfeledém, barátom! - mondja még mindig pirulva a másik, s egész alkonyatig 
sétált Imrével anélkül, hogy a kártyát elő merte volna hozni, s midőn estefelé a 
társasághoz visszamentek, annyira megtért, hogy ezt a történetet bizalmasan minden 
embernek elbeszélte, s így ment szájról-szájra, úgy hogy végtére az öreg Baltay is 
megtudta. 
De várjunk még egy kicsinyt, majd találkozunk velük később, most kísérjük el 
Kisfaludyt, ki egy maga járta körül kora reggelen a fürdőhelyet, elábrándozék a 
nyugodt tükrű vízen, hol akkor csak néhány halász sajka járt, s a gőzhajónak 
eszméje még mesében sem volt meg, annál kevésbé a Balatonon, hol most az ő nevével 
jár szét. 
Fölkerült a sétánynak éjszaki oldalára, hol a trágyadombok álltak, s addig-addig 
nézett és tűnődött, míg kigondolta, hogy egy színház mily jó volna ide, csak volna 
rávaló pénz; hanem egy pár séta után azt is kigondolta, hogy majd lesz. 
Sokat, igen sokat gondolkozott, hisz az ő agyában egész múltunk megvolt, s hordta 
elő a példákat, hogy jobbá és lelkesültté tegye kortársait, kiknek a füredi 
színház eszméjét még nem merte megmondani, s bírt annyi türelemmel, hogy tíz évnél 
tovább érlelgesse titkon, míg azt egykor csakugyan kivitte. 
Lassankint összecsődűltek a vendégek, hogy a nádort fogadhassák, a gyönyörű 
fogatok megindultak Felső-Őrs felé, honnét már kiindult a nagy vendég, mint azt 
néhány taracklövés éppen jelentette, tehát kiki elfoglalta helyét. 
Megjött a vendég, körülnézte a látnivalókat, gyönyörködött a kies tájék 
szépségein, aztán pedig elfoglalta a szállást, mely kényelmére szolgált, s a 
röviden tartó ünnepiesség után Kisfaludyt fogadá el, ki már rég nem találkozott a 
nádorral. 
- Segélje papírjaimat kikeresnem, Kisfaludy, - kezdi a szót a nádor, - egy nevet 
kell megtalálnom; melyről én igen régen elfeledkezém. 
- Miről ösmerhetnénk a névre? - kérdé tisztelettel a költő. 
- Önnek ösmernie kellett az embert, kinek nevét keresem, - önre legemlékezetesebb 
lehet, hisz ön állítá őt ki az erdő szélére, midőn a nagy visszavonulás volt. 
- Fönséges uram, - a halottak nem támadnak föl ítéletnap előtt. 
- Igaza van önnek, hanem ez az ember megmenekült, s én saját szemeimmel láttam, 
mikor Keszthelyen valék, hol egy hosszú sora volt a vitézeknek. 
Sokáig keresgélék együtt a bizalmas jegyzeteket, midőn csakugyan meglelték 
Szapárynak jegyzékei között e nevet: Kajári István. 
Ekkor a nádor röviden közlé Kisfaludyval, mi körülmények közt találkozott ez 
emberrel, s hogy okvetetlenül Zalamegyében kell tartózkodnia, tehát az alispáni 
hivatal útján tudakozódjék utána, s amint nyomába jön, rögtön tudósítsa a nádort, 
ki az előbbeni zajos időkben e dolgokról megfeledkezett. 
A kis fürdőt ellepte a sok vendég s mint mindig, úgy most is a föltűnő dolog 
szájról-szájra járt, s az öreg Baltayt minden ember karra vette, hogy megdicsérje 
Imrét, ki a kártya helyett a kárvallottak ügyével foglalkozik, s ekképp mindenik 
elmondá a fönnebbi történetet. 
Ha nyakig gombolva nem lenne rajta a mellény, most mindjárt nagyot híznék az öreg, 
azért alig várta, hogy a fiúval egyedül maradjon; mert a jó öreg annyira gyarló 
lőn saját boldogságában, hogy tökéletesen hitte, miszerint a fiú maga fog 
dicsekedni a furcsa történettel. 
A fiú azonban éppenséggel nem kívánt találkozni, mert már rég észrevette, hogy az 
öreg nem elégszik meg az örömmel; hanem most szemben is megdicséri, sőt másoknak 
is szívesen eldicsekszik; ez pedig a fiúnak kellemetlen vala. 
Andrást eleget lóttatta, futtatta az öreg, hogy ha valahol meglátja, hívja haza 
Imrét, - csakhogy András most már nagyon meggazdálkodta a lépést, Imre pedig 
gyanítván a dolgot, mindenütt kerülte Andrást, ki csak későn este találta meg, s 
minthogy tovább elmaradnia nem igen lehetett, haza ment az öregúrhoz, ki már 
estebédre várta. 
Megkívánta Imre a “jó estét” az öreg szívesen elfogadta, s alig várta, hogy a fiú 
beszélni kezdjen, hisz egy csipetnyit sem kételkedett, hogy majd maga beszéli el; 
de hisz hasztalan várta az öreg a szót, Imre beszélt már mindenről, még arról is, 
hogy mit álmodott; de csak arról nem, mit az öregúr várt. 
- Együnk már no! - tűrhetetlenkedék az öreg András felé, ki még mindig nem jelenti 
az estelit. 
- Eddig már el is fogyott volna, ha szól a nagyságos úr! - lőn a felelet. 
- Miért nem szólt kend? 
- Mert nem akartam a beszédbe kiáltani! - fejezi be András a beszédet, 
egyszersmind kimenvén, hogy a szakácsné adja be az ételt, mert a nagyságos úr már 
nem várhatja. 
Az esteli is elfogyott; hanem a két ember még mindig az asztalnál ül, Imre nem 
tudott elszabadulni jó módjával, az öreg pedig látszék még valamire várni, mintha 
nem lakott volna jól; mert minden sürgölése mellett is keveset evett. 
- Nincs több? - kérdi szórakozottan az öreg a bejövő Andrást, ki már azt várta, 
mikor szedheti le az asztalt. 
- Egy tálat sem vittem ki üresen, behozhatom megint. 
- Egye kend meg maga! 
- Hozzak sajtot? 
- Hát egy kis heringet nem hozna kend? - zsörtölődik az úr, eltolván az abroszt, 
mi megszokott jele volt annak, hogy a terítéket el lehet vinni, s azért ő még az 
asztalnál maradt. 
A terítéket is hamar elszedték, a két ember az asztalnál maradt, s az öreg most 
már látta, hogy az nem fog dicsekedni; tehát nincs más mód, mint oldalról kerülni, 
- talán majd mégis eloldózik a nyelve. 
- De sok gyenge legény van e fiúk közt - mondja az öreg rákezdvén a szót. 
- Legalább a java könnyebben kilátszik a sok közül. 
- Könnyű volna a javát kiválogatni, - azt tartom a legtöbb a kártya mellett 
virraszt. - Elakadt itt a szó; mert Imre nem akart odáig menni, hova az öregúr 
tuszkolta, hanem hagyta felelet nélkül a szót annál inkább, minthogy nem volt 
kérdésképp téve. 
Az öreg itt is bennsült, tehát hosszan elgondolkozott, miképpen tudhatná meg 
legalább azt, hogy mennyit adott; tehát egy másik kerülőt csinált, s azon oldalról 
legbiztosabbnak hitte a támadást s így fogott hozzá. 
- Imre öcsém, holnap én haza megyek, azért ha maradni akarsz, mint mondád, most 
szólj, kell-e még pénz? vagy hogy van-e még? 
- Egy fillérem sincs, kedves bátyám, - rosszul gazdálkodtam. 
- Hogyan, hogyan gazdálkodtál volna rosszul, - számítsd össze, aztán meglátod, 
mire mennyit adtál? 
- Könnyen összeszámlálhatom, - felel Imre, kihúzván tárcáját, s a 
jegyzékpapírokból kihúzván egy oldalt, néhány percig foglalkozott az 
összeszámítással, míg a bácsi pipára gyújtott a föl-alá járta a szoba hosszát s 
itt-ott mosolygott magában, hogy denique az öregnek is van esze, s amit a fiú 
eddig egyenesen meg nem mondott, majd kimondatja vele másképp. 
Szegény öreg, bizony rosszul számította ki ezt, amint tüstént meg is látja. 
Imre készen lőn a számadással, az öregúr elé tette az egész jegyzéket, melyben 
pontosan meg volt írva, hány ezer forintot kapott a legközelebbi félévre? mennyit 
költött el és mire? 
- Itt van kedves bátyám, - terjeszti elő Imre a számlát, - ezekre költöttem 
el. 
- Na, - gondolja magában az öreg, - tehát írva könnyebb lesz megvallani. 
- Tessék! - mondja Imre egészen az öreghez nyújtva az írást, mit az pápaszemmel 
néz meg. 
Pontról pontra nézi a számadást, de hiába keresi a kívánt fölvilágosítást, azonban 
sebaj, mert a sorozat elég hosszú, majd rákerül a sor, s amint az egyes pontoknak 
megfelelő összegeket nézi, könnyen láthatja, hogy a legnagyobb összeg még hátra 
van, azért ujjával minden soron végig megy, és csak az hiányzik, hogy úgy tegyen 
öccsével, mint egykor vele is tettek, hogy vonalzóval mérje ki, melyik szónak 
micsoda összeg felel meg. 
Végre már a legutolsóhoz ér, hol tisztán olvashatólag ezen szó áll: “Subickra 2000 frt.” 
Az öreg most már átlátta, hogy a fiú tettével nem akar semmiképp dicsekedni; tehát 
nem nyaggatja tovább, és csak az esett most már nehezére az öregnek, hogy mármost 
nem illik dicsekednie azzal, hogy az öccse nem dicsekszik. 
- Sokallja, urambátyám? - kérdi Imre a tűnődő bácsit, ki 
még most is az utolsó pontot nézi. 
- Nem én, öcsém, - hisz elég piszkos ember van még! 
Elhiszem, hogy hajdanában jobb volt, meg azt is elhiszem, hogy jobb lesz 
jövendőben; hanem ha már én ennyit elhiszek, legalább más meg annyit higgyen el, 
hogy csakugyan elől vagyunk most. 
* 
Ha becsületes élő emberek nem mondanák, alig hinné az ember, hogy ezelőtt 
harminchat vagy negyven esztendővel volt Magyarországon egy város, abban egy gróf, 
ki azon törte fejét, hogy vendéget hívjon mindazon eleven és megholt embereknek 
tiszteletére, kik egyebet nem cselekedtek, hanem míg a többi elment a francia 
háborúba zabbal kereskedni, vagy rakatott magának egy kastélyt az országút mellé, 
hogy lássa hányat lép a szegény ember gyalog, míg a hintó kereke huszonnégyet 
fordul, és unalmában ráfeküdt őseinek dicsőségére, és elhitte, hogy csak az az 
ember, kinek hetvenhét öregapja volt, míg más szegény ember rettentőn 
megszégyenlené, ha azt mondanák neki, hogy több apja volt egynél, - mondom, azon 
emberek nem tettek egyebet, hanem írtak olyanféle dolgokat, hogy közös örökségünk 
ez a nyelv, - eladóra nem tehetjük; mert ez olyan, mint a szabott ruha, más ember 
meg sem viselheti. 
Halódni akart a nemzet, s ez egyszerű emberek mondák azt, hogy annyi millióra 
szaporodtunk, hogy az irgalmas szomszédok egyenkint eltemetni is nehezen 
bírnának. 
Ők mondák: ne hagyjuk e nyelvet, melyet megőrzeni szent kötelességünk, hisz ha 
szomszédból kértük volna kölcsön ezt a nyelvet, még akkor is az volna a rende, 
hogy az ember adná vissza becsülettel. 
Hát ennyi emberben annyi életrevalóság sem volna, hogy mindegyik vágyakoznék 
legalább a legutolsó lenni, s ha a mohácsi vész után ennyi millió árva van, 
pityergés helyett vigyen mindenik egy darab követ egy rakásra, s meglátják, hogy 
annyi anyagból egy új nemzetet lehet megint építeni. 
Annyi bánatot és örömet mondtak el e nyelven, és ha mi ezt elvesztenők, lenne mit 
hallani a másvilágon, ha minden elhunyt magyar pirongatásképpen csak egy szót szólna is. 
Mit siránkozunk annyi századon keresztül? ha összedűlt az egyik fészek: míg ott 
ordítozunk, addig ugyanazt a hangyák réges-régen újra építenék. 
Egykor az ősök oly kevesen voltak, hogy a legyőzött szomszédok azért nem akarták 
megszámlálni őket, mert e marok néptől legyőzetni százszoros gyalázat! 
Százszorosan kellett tehát győznie, hogy a világ nemzetnek ösmerje e csodanyelvű 
népet, - és most annyian vagyunk, hogy ha nem teszünk is egyebet, csak a nyelvet 
beszélgetjük, - meg vagyunk mentve! 
Miért esnénk kétségbe a múltért? hisz oly dicső volt apáinknak múltja, ha tudnánk, 
hogy úgy járnánk is, mint egyszer Lothnak felesége, hogy amint hátranézett 
sóbálvánnyá maradt, még akkor is vissza kellene néznünk. 
S most akarunk temetkezni, mikor annyian vagyunk már, hogy a szomszéd irgalomból 
sem vesződik ennyi haldoklóval, s végre is fogna rajtunk az a régi átok, hogy egyik magyar a másiknak ásná meg vermét. 
Volt egykor olyan pusztulás az ország hosszán, hogy tán számra több volt már a 
farkas, mint az élő magyar és ez is félve nyitá meg az ajtót, nehogy bátor 
ellenség helyett egy kiéhezett vadat leljen a küszöbön. 
Ilyen idők voltak, s meghalni mégsem tudtunk, most pedig amennyien vagyunk, ha egy 
intésre mindannyian megszólamlanánk, - életjelnek elegendő volna. 
Ha már nemzetnek vallottuk magunkat, bírjunk el valamit, hogy saját erőnket 
megpróbáljuk; és ha megosztjuk az idők terhét, ne feledjük, hogy annyi millió még 
temérdeket elbír. 
Ezt írta ez a néhány ember, s egy pár jólelkű hazafi elhúzódott félre a Balaton 
sarkához, megelégedtek, hogy egy kis szűk hely befogadta őket, s ha nem adhatott 
egyebet a lelkesült csoportnak, legalább - becsülést azt 
adott. 
A dunántúli kerületnek közelebb eső részeiből jöttek az egyszerű fogatok, a kocsik 
oldalain nem volt odapingálva sem törökfej, sem a zöld mező, - hisz most már nem 
járunk el törököket verni, s a zöld mező ma már csak annyit jelent, hogy a juhok 
legelnek ott; inas sem volt a bakon, kinek kabátjára elől-hátul föl lehet varrni a 
híres címert, - hogy aki elölről észre nem vette, legalább hátul megláthassa a 
család dicsőségét; hisz ezek egyszerű írók, - minden címerük egy árva lúdtoll, 
melynek a pecsenyéjét bizonyosan más ette meg, legalább akit megdicsőít e toll, az 
irigység sem foghatja rá, hogy a libapecsenyéért tette. 
A keszthelyi szőlőkben, nem messze az országúttól, volt egy pince, s annak 
irányában két úr száll le egy csinos fogatról, s egyenesen a pincének tartanak, 
melynek belsejében az öt-hat ember üli körül a tüzet, szalonnát pirítván az izzó 
tűznél, a gazda pedig sorba kínál egy úgynevezett vászonkorsót, mit már harmadszor 
töltött. 
Vígan pattogott a szikra, s midőn a keszthelyi vendégek egyenkint érkezének, a 
jelül elsütött mozsárnak hangja a szőlőkben is visszhangozék, s a borozók egyike 
mondja: 
- De nagyot szól az az ágyú! 
- Ez csak mozsár, - mondja Holvagy Pista, - sorra eresztvén egy újabb korsót, mit 
most hozott ki a pincéből, aztán párbeszédbe keveredve folytatja, - hátha még az 
igazi ágyút hallanád, öcsém! 
- Ugyan, Pista bácsi, - mondja a fiatalabb legény, - kelmed már látott közelről 
ágyút? 
- Meg is lőttek vele a franciák. 
- Pedig azt mondták, hogy a francia nem akarja bántani a szegény embert, csak az 
urat meg a papot. 
- Már hisz nem tudom akkor, hogy grófnak néztek-e engem vagy püspöknek? De majd 
láb nélkül jöttem haza. 
- Pedig azt mondták ám minálunk, hogy a francia azért jött be, hogy minden ember 
egyenlő legyen! 
- Persze, hogy azért, - hagyá helybe Pista, - valamennyinkről lehúzták volna a 
magyar nadrágot, aztán adtak volna ránk egy nagyszájú bugyogót, hogy valamennyien 
egyenlők legyünk. 
- Ejnye, hogy a fene verjen meg, - mondja amaz, - hiszen akkor az a francia 
csakugyan ellenség! 
- Bolond ember vagy, - tréfálódzék Pista, - hisz mit ér a te ruhád? - más volna, 
ha a gróf jajgatna majd az aranyos mentéért. 
- Aztán arról is lehúznák? 
- Hát hogyan lennénk egyenlők, ha arról le nem húznák? 
- De hát, aki nem hagyná? 
- Dehogy nem hagyná, - okoskodik amaz, - te a grófét hagynád, a gróf meg a 
tiedet. 
- Hátha összefognánk, Pista bácsi? mi lenne akkor? 
- Akkor kivernők a franciát, öcsém - mondja Pista, hanem megint úgy maradnánk, 
mint voltunk, - egyik lenne paraszt, a másik pedig aranyos mentéjű gróf. 
- De nem kellene bugyogóba bújni? 
- A hasznáért megtehetnéd, öcsém - okoskodik amaz - aztán milyent nézne anyád, ha 
fecskefarkú ruhában mennél el a ház előtt, aztán eltagadnád, hogy magyarul is 
tudtál? 
- Tudom megátkozna, szegény édesanyám. 
- Ki hallaná meg azt az átkot? 
- Meghallaná azt valaki, István bácsi, él még a magyarok istene! 
A fiú nem tudott aztán fölvidulni, mert észrevette, hogy a gazda nem ok nélkül 
gúnyolódott, tehát szívesen hallgatott, hogy több szó ne érje, s midőn az ajtón 
Dunay és Festetics grófokat látta belépni, azon gondolatban, hogy azok ott kinn 
mindent meghallottak, rettentően megszégyenlé magát. 
Levett kalappal állt valamennyi a váratlan vendégek előtt s Dunay megismervén a 
házi gazdát, barátsággal kéri, hogy néhány szép fiatal berkenyefát láttak meg az 
országútról, jó pénzért szívesen megveszik. 
- Akár valamennyit! méltóságos uram! 
- Csak néhány szálat! - felel rá Festetics, ismét kimenvén a szabadba, s a fák 
felé tartott, hogy a szükséges szálakat kiválogathassa. 
Pista hátraintett, hogy az ásókkal jöjjenek utána, hogy amely ágat kiválasztanak 
majd, rögtön kivehessék, maga azonban ment a szőlőtőkék között egyenesen a 
berkenyefákig. Festetics nagyon előre sietett, tehát Pista megszólítja Dunay 
grófot, kivel régóta bizalmasabb viszonyban állott már. 
- Ő méltósága nagyon megkívánta talán a berkenyét? 
- Ez egészen más okból lesz használva, - felel a gróf, mindig lassabban menve, s 
éppen e miatt a hátulsók is elérték őket, és a beszédet egy szóig érthették, midőn 
a gróf folytatta, - holnap ez ágakat mi a nagy kertben fogjuk elültetni, s minden 
ágnak adunk majd egy nevet. 
- Valami nagy uraságnak a neve lesz az? - kérdi Pista. 
- Nem édes barátom, hanem vannak és voltak hajdanában lelkes hazafiak, kik olyan 
magasan állnak, hogy bizonyosan magasabbak nálunknál egy fejjel az ő érdemeik 
után, tehát minden esztendőben másért dugunk le egy ág berkenyét, hogy az élőfa 
legyen bizonysága, hogy az ő neve nem halt ki közülünk! 
- Vedd le a süvegedet! - löki meg egyik paraszt a másikat, nem tudván hirtelenében 
más tiszteletet adni a beszédnek, s a gróf hamar észrevette, hogy az egyszerű 
emberek szavainak adnak ily becsületet. 
- Mivel tartozunk az ágakért? - mondja Festetics, három szálat kiválasztván kiásás 
végett, de Pista közelebb lépvén a grófhoz, tisztelettel mondja: 
- Nem pénzért adom, méltóságos uram! 
- De ingyen nem fogadhatunk el senkitől is olyant, minek értéke van. 
- No hát ne mondjuk meg, hogy mennyit ér ez a három szál fa, méltóságos uram, - 
mondja Pista, - legalább mikor leássák, ha nem tudok hozzáadni a tisztelethez, 
méltóságos uram, legalább nem mondhatja senki, hogy elvettem 
belőle! 
Festetics elgondolta, hogy gróf Dunaytól megtudták, mi okból kéri ő a berkenyefát, 
tehát nem unszolta tovább az árt, hanem hogy cserében ő is adjon még valamit, azt 
mondja: 
- Jó, elfogadom a szép ajándékot, hanem amely fa megtetszik az én kertemben, 
szívesen odaadom. 
- Ne ígérjen semmit, méltóságos uram, - én egyebet kérek. 
- Hadd hallom, mit tehetek én is? 
- Engedjék meg méltóságos urak, hogy én áshassam le az ágakat a földbe. 
- Ezer örömmel! - válaszol Festetics, - és ha még akar valakit magával hozni, azt 
is megengedem. 
Pista hátra nézett, látta, hogy az előbbeni beszélgető még mindig halavány, 
rámutatott Pista a fiúra, s aztán a grófhoz fordulva mondja: 
- Ezt viszem el, méltóságos uramnak engedelmével. A gróf nem firtatta a dolgot, 
hanem megmondván a napot és az órát, mikor okvetetlenül ott kell lenni, 
nyájassággal vőn búcsút a körülállóktól, s aztán Keszthelyre hajtatott, hol a 
vendégek nagy csoportja várta. 
Pista elkíséré a vendégeket egész a kocsiig, aztán pedig visszament a 
berkenyeágakhoz, melyeket már szorgalmasan ástak ki a földből, kivált a beszédes 
fiú, ki legbuzgóbb volt valamennyi között. 
- Na fiú, - mondja Pista, - cserélnél-e most egy hat ökrös gazdával? 
- Még a gróffal sem, hallja, Pista bácsi! - szörnyen örvendezve. 
- No lásd, édes öcsém, - hogyan leszünk legkönnyebben egyenlőkké, - nézd ez a két 
gróf milyen derék magyar ember , - aztán magadat is annak 
tartod! 
Vígan folyt a munka, a fának gyökerét jól körül ásták, és a kirendelt időre a 
kastélyban voltak, ünnepi ruhában, és Pista nem is merte volna hinni, hogy a mai 
napon kivel találkozik. 
Mielőtt azonban idáig érnénk, nézzünk körül, kit látunk az érkezett vendégek közt, 
nem értvén a szájtáltókat, vagy a világlátókat, hanem azt a kis csoportot, mely az 
akkori irodalom embereiből állott ki, és a vendéglátó “Keszthelyi gróf” körül összesereglének. 
Ruszek apát vezeté karonfogva Kis Jánost, a későbbi szuperintendenst, szemközt 
pedig Dukai Takács Judit jött, s a két férfi nyájasan üdvözli a hölgyet. 
- Éppen Kist keresem, mondja Takács Judit, - valami közlendőm lenne. 
- Titok? - kérdi Ruszek, hogy alkalmatlan ne legyen. 
- Éppen nem, sőt kérem az apát urat, kísérjen bennünket egyik terembe! 
Mindhárman elváltak a nagyobb társaságtól, hogy a bizalmas közlést meghallhassák, 
s amint a harmadik ajtót megnyitják, egy ősz földmívelő áll a három vendég 
előtt. 
- Édes apám! - mondja Kis, meglepetve lépvén apjához, ki örömkönyűk közt karolá át 
fiát, - ki, midőn apja karjaiból kibontakozék, a két kísérőnek mondja: 
- Ez az öreg férfiú az én édesapám. 
- Gondolta-e, édes öregem, - mondja a hölgy, - hogy ma fiát fogja itt 
meglátni? 
- Álmomban sem hittem volna, nagy asszonyom (így ám), hanem mivel berendelt az én 
méltóságos uraságom, kinek én is egyik jobbágya vagyok... 
- Mától fogva nem, - mondja a hölgy, - fogadja ez írást, kedves öreg... földjét 
öröktulajdonban bírja, s most maga az első jobbágy, kinek földesúr nincsen! 
Az öreg remegő kézzel nyúlt az írás után, mit a nemes lelkű gróf ily gyöngéd kezek 
által nyújtott neki, s a négy ember sokáig szótlanul állt, e nem várt tettet 
megbámulván, míg utóbb az ajtó lassan megnyílt, és a gróf is közöttük állt. 
Kis még most sem tudott a meglepetéstől magán uralkodni, - s ámbár erőlködött, 
hogy valami hálát mondjon, utóbb a nagy küzdelemben végtére is ennyit mondott: 
- Méltóságos uram, maga az oka, hogy én most azt mondom, hogy semmit sem tudok mondani !Bármennyire szívesen időzném e képnél, mégis 
inkább kedves szívesen időzném e képnél, mégis inkább kedves olvasóimra hagyom 
elképzelni ezt az öt embert, kik a nagy boldogságban oly ügyetlenül álltak, hogy 
azt le nem merem írni, csak annyit mondok, hogy mégis mind az ötnek vajmi nagyon 
jól állt ez a kis ügyetlenség, s akármit mondtak volna, vagy igen nagy dicsekedés, 
vagy igen alázatos köszöngetés volna, - hagyjuk tehát őket, majd valahogy csak 
szétválnak, - mi meg menjünk odább. 
Egy igénytelen külsejű, rövid homlokú, meglehetős komor képű úr válik ki a többi 
közül, s mindenütt elmaradozik, mintha ki akarna szökni, azonban csak azt veszi 
észre, hogy valamennyi szemközt fordul neki, s amerre ő előbb visszahúzódott, most 
minden ember arra tart, s némelyik alig várja, hogy az a kis barna ember mondjon 
már valamit, mert hiába, akármennyire húzódozik a sok ösmeretlen között, mégis 
sokan ösmerik, mit ő maga legkevésbé látszik tudni, mert annyira hátrál, hogy már 
az ajtóhoz ér, hol éppen Kisfaludy Sándor lép be, hanem a hátráló ember egész 
csizmasarokkal rálép a lábára. 
Egy nagy kiáltás hallik, csakhogy nem az kiáltott, kinek tyúkszemére léptek, hanem 
a hátráló kiált engedelemért, azt gondolván, hogy hátha valami nagyságos úrnak 
lábát tiporta le. 
- Ne búsuljon Berzsenyi uram, én vagyok! - mondja Kisfaludy meg sem hunyorodván, s 
ekképp Berzsenyi is megnyugodott, s minthogy Kisfaludy őt kereste, elment vele a 
szomszéd szobába, de amit valaha becsülettudásképpen belévertek, az ma mind 
fölengedett benne, mert akármennyire tuszkolta is Kisfaludy, hogy ő menjen elől, 
sehogysem bírt vele. 
A szobába érkezvén, egy papírt mutatott Berzsenyinek, s leolvasák róla azon 
adományokat, melyek a heliconi ünnepély napján elosztandók voltak. 
1-ör. Kétezer forintot szántam a megcsonkult magyar vitézeknek, hogyan keressenek 
szegények, hisz ha utána kellene menni, nem vinné a lábuk, mert nincsen, s ha 
találnak valahol egy fillért, egy kézzel könnyen fölvehetik. 
2-or. Házi szegényeimnek szintén kétezer forintot adok, - én eltartom a magam 
szegényeit, meghagyom a többit másnak, hogy legyen nekik kivel jót is 
cselekedni. 
3-or. A keszthelyi diákoknak adok ötszáz forintot, - azok legalább nem rakják a 
láda fenekére, aztán amit nekik adok, az leghamarább szétmegy a világon, annyi, 
mintha azoknak is adnám. 
4-er. A hazai íróknak kétezer forintot bátorkodom ajánlani; ők legalább tudják, 
hogy ez nem ajándék; valamint azt is tudják, hogy mennyivel tartozhatik egy ember 
édes hazájának. 
Berzsenyit úgy meglepte ez a dolog, hogy egy pillanatra azt is megbánta, hogy a 
“Romlásnak indult” kezdetű verset írta, s minthogy most 
már a nyomtatásból ki nem lehetett vakarni, legalább azt gondolta, hogy ez az 
ember mindenesetre kivétel, csak a többi a nem jó. 
Midőn eléggé elteltek a nagy hazafinak sokoldalú figyelmével, saját körülményeiről 
kezdett beszélni a két jeles ember, és Kisfaludy nagy örömét nyilvánítá, hogy 
Berzsenyit is valahára el lehetett csalni Keszthelyre, hol ő ugyan máskor is 
megfordult, de sehogysem tudták a grófhoz fölcipelni. 
A gróf ezt jól tudta, mert a vendéglősök szerződés szerint tartoztak minden úri 
vendéget a kastélyba küldeni, mit annál inkább szívesen megtettek, mert a 
vendégért azért ők is megkapták a tartáspénzt, ha nem evett is a korcsmában; de 
Berzsenyi annyira tartózkodó volt, hogy inkább nem evett, - de még sem ment el a 
kastélyba. 
A vendéglős mindig fölrovogatta Berzsenyiért a tartáspénzt s utóbb a gróf végig 
nézvén a vendéglős számadását, csodálkozva látja, hogy Berzsenyinek neve háromszor 
is előfordul, de ő nála egyetlenegyszer sem volt, tehát mi dolog ez? 
Elhívatták a kocsmárost. 
- Hallja az úr, - mondja a gróf - nem panaszolkodott Berzsenyi úr a kastélybeli 
szakácsra? 
- Egy szót sem hallottam tőle, méltóságos uram, - mondja a kocsmáros egész 
becsülettel. 
- De mindig evett valamit, - mikor ismét visszament? 
- Egy falatok sem, méltóságos uram, - állítja a kocsmáros, - hiába is kért volna; 
mert nem adtam volna neki, mint az megparancsolva van. 
- Pedig lássa az úr, - mondja a gróf, - én nálam egyszer sem volt Berzsenyi úr sem 
ebéden sem vacsorán, akár voltam itthon, akár nem. 
- Akkor éhesen is ment haza, vagy abból evett, méltóságos uram, amit magával 
hozott. 
A gróf nem vallatta tovább a kocsmárost, hanem nagyon érzékenyen vette, hogy a 
köztiszteletű férfi ennyire kerüli, tehát nincs más mód, minthogy ő menjen 
Niklára, s kiadta a parancsot, hogy minden késedelem nélkül álljon elő a 
fogat. 
Még jól fönn volt a nap, mikor a gróf Niklára ért, illetőleg a határba s a 
tehénpásztor éppen az út mellett legeltetvén, megkérdi a tehenestől, hogy 
Berzsenyi úr körülbelül melyik házban lakik. 
- Éppen ott megy az úton, - mondja a tehenes - alig van ide kétszáz lépésnyire, - 
ő maga legkönnyebben elvezet házáig. 
Megköszönte a gróf az emberséget, aztán pedig leszállván a kocsiról s az országút 
szélén haladva, a faluvégen már jól megközelíté Berzsenyit, s mindenütt vagy három 
ölnyire követé: midőn Berzsenyi a kapuig ért, látta a grófot, ki most éppen egy 
magyar mentés úrral beszélt. 
- Úgy-e ebben a házban lakik Berzsenyi Dániel úr? 
- Igen is! - válaszol a megszólított, egyenesen a grófra nézvén, ki elég hangosan 
beszélt, hogy Berzsenyi is meghallhassa. 
- Én, kérem alázatosan, gróf Festetics György vagyok, - mondja a gróf sietve, hogy 
a másiknak ne maradjon ideje hálálkodni, - nagyon szépen kérem uraságodat, mondja 
meg tekintetes Berzsenyi Dániel úrnak, hogy ugyan jól tudom, hol lakik; hanem ha ő 
elkerülte az én házamat, én sem merek ő hozzá bemenni! 
Berzsenyi az utolsó szóig hallott mindent, visszafordult, s odasietett a grófhoz, 
hogy valami mentséget mondjon, azaz, hogy ne az igazi okot mondja meg, mi nem 
egyéb volt, minthogy nem igen vágyakozott nagy urakkal egy tálból cseresznyét 
enni. A becsületes ember odament; hanem már az arcáról meglátta Festetics azt a 
gyötrelmet, hogy ugyan hazudni akar kénytelenségből; de bármennyire erőlködik is, 
nem tud. 
- Ne is törje az eszét, Berzsenyi úr, - csak mondja ki, hogy nem akart bejönni 
hozzám. 
- Nagyon nagy nekem az a kastély, méltóságos uram! 
- Én inkább azt hinném, hogy Berzsenyinek igen kicsiny - igazítá ki a gróf. 
- Nézze a gróf, - mutatja Berzsenyi a niklai kis tanyát - mily kicsiny helyen 
elférek. 
- Azért is bemegyek, - mondja nevetve, - higgye meg, Berzsenyi, tudom, hogy 
kicsiny helyt megférek; tehát menjünk! - kezdi a gróf. 
- Mivel érdemlem meg ezt a megtisztelést, méltóságos uram? 
- Kettővel édes Berzsenyi, először, hogy nem hí engem méltóságos úrnak, mert akkor 
én még eggyel fölebb kezdem, - másodszor pedig, hogy Keszthelyre is eljő! 
- Nem kerülöm el többé...! (Itt egyet nagyot nyögött Berzsenyi; mert már nem merte 
megméltóságosozni; hanem valahányszor hasonló helyre került, a címezés helyett egy 
darab időig rendesen kitartá a nagy pauzát, s aztán ment még odább.) 
Így tudták Berzsenyit elhozni Keszthelyre, hol az ünnepélyen kitűnő vendég vala, s 
mi azon ünnepélyek leírását negyven esztendőnek elmúlta után részben neki 
köszönhetjük. 
Az akkori dunántúli írók nagy részben jelen voltak, valamint az irodalombarátok 
is, kik közül első helyen gróf Dunayt említhetjük, ki ez ünnepélyre serdülő lányát 
is elhozta, kinek ez ünnepélyen az a foglalatosság jutott, hogy a költőknek és 
szavalóknak koszorúkat nyújtson. 
Mindenki készült az ünnepélyre, az öreg Baltay legaranyosabb mentéjét öltötte 
magára, s a legföltűnőbb, dacára annak, hogy Dunayék is itt valának, nem maradt el 
a nagy ünnepélyről. 
András felöltöztette a nagyságos urat, mi természetesen szó nélkül nem esett meg, 
tehát halljuk ezt a két öreget, összeférnek-e már? Egészen felöltözött az öreg, 
csak az aprólék hiányzott, hogy azt is elrakja valahol a mentezsebekben. 
- Hol a dohányzacskóm? - hadd teszem el. 
- Éppen bizony, - dörmög András - még utóbb is az én szégyenemre azt mondanák, 
hogy én milyen vén szamár vagyok, s az uraságomat úgy kibélelem, mintha a kaszások 
után akarnám ereszteni. 
Baltay csakugyan észrevette, hogy Andrásnak igaza van; reggel óta igen 
szórakozott, kiállt az ajtóba, Dunaynak leányát látta előtte elmenni s a kemény 
ember nem bírt elfordulni tőle, s midőn a gyönyörű hölgy elmenvén előtte, egy szép 
jó reggelt kívánt, úgy elbámészkodott, hogy majd a leány nyakába dűlt. Azután 
pedig kihúzott oldalzsebéből egy rég megviselt levelet, eltette, elolvasta, megint 
elolvassa, megint eltette, s tán tovább is ismételné ezt a munkát, ha András meg 
nem csudálja a dolgot, és azt nem mondja szokatlan tréfával: 
- Már látom, hogy a nagyságos úr is mond egy verset, nagyon sokáig tanulja! 
- Tudom, szeretné kend hallani ezt a verset? 
- Ha én tarthatnám azt a papirost, aztán látnám, hogy szóról-szóra el tudja 
mondani. 
- Ha azt megérem még, András, - ami ebben van megírva. 
- Csak ne búsuljon megint a nagyságos úr, mert aztán én is együtt jajgatok ám! 
Baltay eltette az írást, melynek egyik részét mi is jól ismerjük, ez a herceg 
levele, melyből Baltay újra meg újra azt olvassa, amit még nem tudunk. 
- Benn van minden a zsebemben? - kérdi újra az elszórakozott ember. 
- Ott van minden! - felel András, hogy megnyugtassa, pedig felét sem tette oda a 
megszokottnak, hanem az öreg körültapogatódzott, nem hiányzik-e valami? 
- Hát Kisfaludym itt van-e? (Értsd a könyvet.) 
- De már az ott van, - annyit mondhatok! - mondja András itt-ott igazítván el az 
öregúron, s aztán elkísérte a nagy teremig, hol a vendégek helyet foglaltak 
már. 
A későn jövőnek oda kell ülni, ahol helye marad, s az a furcsa véletlenség a kis 
Dunay Jolán mellett hagyott egy üres helyet, s az öreg a sor elején végigmenvén, 
kénytelen volt leülni, s a fölolvasásokat és szavalatokat a kisleány mellett 
hallgatni, hanem az öregúr most már engedelmesebb volt maga iránt, s a kedves 
gyermeket szüntelenül nézte. 
Az intézeti növendékek kardala nyitá meg az ünnepélyt, aztán pedig a 
pályajutalmazottak nevei olvastatának föl. 
Kisfaludy Sándor ült az ítélőszéken, s a következő sorokat olvasá, míg Jolán előtt 
a jutalmak álltak, hogy a nyerteseknek ossza: 
“Mi volt őseink kötelessége a haza iránt a múltban, s mi a mienk 
a jelenben?” - szól az első kérdés, melynek megfejtője ezüstkoszorút kap 
gróf Dunay Jolán ajándékából, - olvassa a bíró, - megfejtőjének jeligéje: Kard és könyv! 
A mondott jeligéjű levél a hölgy előtt feküdt, s a gyengéd gyermek halványan ült a 
kis emelvény előtt, melyről a levelet fölvette, és midőn felbontá a levelet, a 
benne levő nevet nem merte kimondani. 
Baltay közelebb hajolt, s a lány elébe tartá a levélkét, hogy könnyebben 
olvashassa: de Baltay maga is néma maradt, mi a körülülőket valamint az egész 
hallgatóságot nagyon meglepte; de meg inkább az, hogy András leghátulról 
szólamlott meg, s azt mondja: 
- Az bíz az úrfinak a neve, csak mondja ki nagyságos uram! - mondja a kínlódó 
szolga, ki alig várta, hogy ifjú uraságának dicsőségét lássa. 
A derültség általános lőn, s a bíró a meglepett ifjút a jutalomért vezeté; a fiú 
nem mert bátyjára nézni, - valamint a lány is reszketve nyúlt a koszorú után. 
A grófné és az öregasszony már készen valának, hogy a reszkető lányt az 
összerogyástól megóvják, de az öreg még többet is tett, s öccsének egyik kezét, s 
a lánynak nyújtva a másikat, mind a kettőt annyira bátorítá, hogy a lány a 
koszorút átnyújthatta, s a fiú Jolánra mert nézni. 
- Én Baltay Imre vagyok! - mutatja be magát. 
- S én e nevet megkoszorúzom. - mondja Jolán, oda nyújtva a jutalmat. 
- Tehát elvihetem? - kérdi bizalmasabban Imre. 
- Ejnye, öcsém, - szól bele az öregúr, - talán ráadást is akarsz? 
- Jutalomnak csekély! - mondja Jolán, átengedvén, a csinos művet, melyet Imre 
remegő kézzel vőn át. 
- Kicsiny érdemnek óriás jutalom! - Béke velünk! - mondja célzatosan Imre, egész 
erejét összeszedvén, hogy a lány arcán a búcsúszónak hatását is meglássa, mi neki 
a legjobbat mondá. 
A jutalomosztások után következének a szavalatok, azután pedig az egész társaság 
kiment a kastély melletti kertbe, hogy a berkenye ültetésnek tanúja lehessen. 
Az irodalom emberei kiosztott rendben, utánuk a vendégek menének a kertbe, hova 
nagy tömeg ember kéredzett, s a virágállványokat mászták meg, hogy a leültetést 
megláthassák, - akinek pedig szék jutott, azon foglalt helyet. 
András addig csinálta a helyet másnak, hogy saját úrfiához közel jutott, s a jó 
öregember legelőször életében most süvegelte le magát a fiatalember előtt, ki 
szárnyai alatt nőtt fel. A fiú hirtelenében azt gondolta, hogy András valakinek 
másnak teszen ily nagy tiszteletet, hanem midőn látta, hogy András a karjára 
fűzött koszorú előtt úgy áll meg, mintha oltárképet látna, mindenképp akarta, hogy 
András ne álljon előtte ilyen födetlen fővel. 
- Tegye fel édes jó öregem! 
- Nem én, nagyságos úrfi, hadd gyönyörködjék bennem az úristen, midőn én azt 
köszönöm meg, hogy az úrfiban megadta érnem, amit csak reméltem. 
- Megelégszik velem, András bácsi? 
- Meg, édes úrfi, - mondja az öreg jókedvvel már most elkísértem idáig, nem kell 
vezetőnek az öreg András, már most azt mondja a nagyságos úr, hogy nem töri el 
egykönnyen a csontját, én pedig azt látom, hogy a padlásra felhordjuk a legjava 
szemet, - isten áldja meg az úrfit. 
Nem lehet őszintébb az édesanyának öröme, mint ezé az egyszerű emberé, ki a tarka 
vendégek közt is meg mert szólalni, midőn tudta, hogy azt éri kitüntetés, kit ő 
gyermekkorától látott nagyranőni. 
Siettek a vendégek, csak az öregasszonyság ment lassan, hogy a tolongást 
elkerülje, s ha már éppen nem látja is a további ünnepélyt, majd elbeszéli azt 
neki a kis unokaleány. 
- Csókolom kegyes kezét a nagyságos asszonynak, - mondja András kitörölvén 
szeméből egy nagy könyűt, mit némileg szégyenlett volna kemény hajdú létére annyi 
ember előtt elcsöppenteni, - hanem addig erőlködött, hogy egy tarka kendőben 
nyomhatta szét, s mikor megint kinyitá a szemét, a nagyságos asszony mellett állt 
már. 
- Öreg, öreg! - kezdi az asszonyság, - még csak mindig nem akar megvénülni? 
- De bizony már nagyon megpuhulok, nagyságos asszonyom, - felel András kulimászos 
bajszát jobban oldalra húzva, - hanem azért még nincs mindennek vége. 
- Mi jót remél, András gazda? - mondja meg nekem is! 
- Nagyságos asszonyom, ezek a gyerekek ma megríkattak, de amint az ízét éreztem 
annak a könnycseppnek, mintha nem volna olyan keserű, mint véltem. 
A két öreg elbeszélgetett még, addig pedig a kertbe ért már az egész társaság, 
hogy a berkenyefát a halhatatlanok emlékére leássák a földbe, s a 
megkeresztelésnek tanúja legyen az egész népség. 
Rövid beszéd után Kis János elvette Pistától a berkenyeágak egyikét, s a nyitott 
gödörbe helyezte, mindaddig tartván, míg a fát a körülrakott földtömeg saját 
gyökerén megtartotta, ekkor azt mondja Kis: 
“Gyöngyösy Istvánnak emléke legyen köztünk áldott!” 
A zene megszólalt, s egy kis hézagul szolgált, míg a fa helyén állt már, aztán 
pedig Kisfaludy Sándor ment a körbe, s a fiatalabbaktól átvette az ágat, hogy a 
gödörbe eressze. Már behelyezé az ágat, s Holvagy Pista rakni kezdé a földet, 
néhányszor azonban fölnézett munka közben, hogy a fának egyenességét a szomszéd 
fáéhoz mérje, s midőn így felnézett, Kisfaludy tisztán meglátja az arcot, melyet 
ugyan sohasem feledt el, de hogy egykor megláthassa, még azután is kételkedett, 
midőn a nádortól megtudta, hogy még életben van. 
- Jó barátom, - mondja Kisfaludy, - sohasem láttuk mi egymást? 
- Egyszer, nagyon régen! - mondja Pista, megismervén Kisfaludyt. 
- Akkor megígértem, hogy ha találkozunk, megszólítom, - úgy-e, hogy így 
mondám? 
- Minden szóra emlékszem, uram! - mondja Pista, egészen megtömvén a fa mellékét, s 
időt engedett Kisfaludynak, hogy a fát jobb kézzel fogván, az ünnepélyt 
folytassa. 
- Kisnek, a nagynak ! - szól ünnepélyes hangon a lelkes 
férfiú oldalt fordulván, hol Festetics és Dunay közt állt Kis, nem is gyanítva, 
hogy az egyik fát az ő tiszteletére szánták, s midőn nevét hallá a tegnapi 
meglepetés által megzaklatott ember, alig tudott támaszkodás nélkül megállni, s 
Dunay karjára fogván mutatá a vendégseregnek, mely harsogó éljenekkel üdvözlé az 
ünnepelt költőt. 
Visszament az ünnepi sereg a grófi lakba, s míg a menet beért, Kisfaludynak elég 
alkalma volt elmaradni a többitől, hogy Pistával beszéljen. 
- Legelőször is azt mondja meg barátom, hol lakik? 
- Keszthelyen, uram, az alsó városon. 
- Nem szenved szükséget valamiben? 
- Vitéz őrnagy uram, ilyen erős ember, mink én, csak délig koplal. 
- De tán mégis volna valami kérni valója? lássa, barátom, én sokban 
segíthetek. 
- Magamért soha sem kérek, őrnagy uram, koldus pedig nincs a környéken, mert a 
méltóságos gróf minden szegénynek juttat valamit. 
- Az érdemet nem lehet jutalmazatlanul hagyni, - mondja Kisfaludy. 
- Nem tudok én annak mértéket venni őrnagy uram, meg az árát sem tudom. 
- Majd tudja más! - viszonzá Kisfaludy a kapuig kísértetve magát, hol aztán azt is 
megmagyaráztatá, hogy Pista merre lakik, adandó alkalommal föl akarván keresni 
Pistát, midőn Kisfaludy majd Budáról megfordul. 
Imre bátyjával van, jól esett az öregnek az a tudat, hogy mellőle hajtott ki ez 
ág; de azért egy szót sem szólt néki, hanem csak lógósnak ereszté, hogy a gyerek 
ne tudja a bácsi büszkeségét, mikor az a sok ember között olyanképpen vezeti a 
kitüntetett fiút, mintha mutatóba vinné. Még mindenki ünnepi köntösben van, s az 
egyik teremben látunk egy zömök embert keményen kisodrott bajusszal, nagy 
szakállal, széles karddal, s az egész ember oly készen áll az ütközetre, mintha 
már azt várná, hogy mondják neki, hova kell bevágni. 
Az elmenők nagy figyelemmel köszöntik, környezete sohasem fogy; hanem inkább 
szaporodik, - s ő nem hagyja unatkozni a körülállókat. 
Éppen most bámulja valamennyi, mert azt állította, hogy a magyarnak van csak 
egyedül istene a keresztény faj között, mert a többi már mind megtagadta. 
- Hát az angolnak nincsen? - kérdi valaki. 
- Nincs bizony, - mondja oly komoly képpel, mintha meg akarna rá esküdni. 
- Hát a franciának sincs? - kérdi megint egy másik. 
- Annak sincs, - és még rosszabb mint az angol, mert csak félig tagadta meg, nem 
úgy, mint az angol vagy olasz. 
- De hát miből bizonyítja meg ezt édes Ádám bácsi? - kérdi egy harmadik 
fiatalember, ki a vitatkozóval bizalmasabb lábon volt. 
- Az legkönnyebb, - mondja a kérdett egy nagy olajfestményhez fordulva, mely éppen 
az atyaistent ábrázolá, szokott helyzetben ülvén mennyei székében. 
- Hasonlít ez a kép valami franciához, angolhoz, vagy olaszhoz? - kérdi a 
körülállókat. 
- Hisz a franciának csak bajusza van; de szakálla nincs! - szól az egyik. 
- Az olasznak pedig csak szakálla van; de bajusza nincs! - mondja egy másik. 
- Az angolnak sem bajusza, sem szakálla! - jegyzi meg a harmadik. 
- Nekünk pedig szakállunk is van, meg bajuszunk is! - mondja diadallal Ádám bácsi, 
magára hagyván a bámuló tömeget, melyből valaki kérdi: 
- Ki ez az ember? 
- Horváth Ádám , - nevezi őt meg a kérdett, s egyszersmind 
elmondá a sajátságokkal megrakott embernek akkor közszájon forgott furcsaságait, 
minthogy mindig azon törte a fejét, hogy vigyen föl bennünket Ádámig, amit aztán 
névrokona Horvát István meg is cselekedett. 
Még többet is mondott Horváth Ádám a heliconi ünnepélyen, melyeket azonban 
egyenkint fölhordani körünkön kívül esik, hanem mégis említetlenül nem hagyhatánk 
őt; mert a heliconi ünnepélyeknek mindenkor feltűnő tagja volt, s ezen alkalomra 
már mindig tartogatott valami furcsaságot, mit előkerült alkalommal közreadott, s 
ha bár különcsége nem volt is szentírás, de mindig megbocsátható egy nemzetnek, ha 
egyes emberei ez előszeretetben akár a legszélső vonalig mennek is el. 
Néhány óranegyedig Horváth Ádámmal foglalkozott az egész társaság, s legalább 
annyi jutalma volt, hogy mindenki vágyott őt meglátni, s ennyi jutalom neki untig 
elegendő volt elolthatlan buzgalmáért; s ha már e nagy hitnek nem térített is meg 
sokat, de hallgatni mindenki szerette. 
A nagy ebéd elég nagy volt, ennek leírásához nem is fogok, mert először nem értek 
hozzá, másodszor pedig azt gondolom, hogy ha jó volt, azoknak volt legjobb, kik 
részt vehettek benne, kiknek annál jobb ízűn eshetett, mert a vendégszeretet olyan 
embertől jött, ki tetteit nem méltóságos címével, hazafiúságával mérte föl. 
Midőn a vendégsereg nyugodni ment, Dunay még sokáig beszélgetett nejével, s a 
házastársak boldog reménységgel beszélgettek gyermekük jövendője fölött, s 
minthogy az öregasszony már előbb mondott némelyeket, bevallák egymásnak, hogy 
amit láttak, elegendő arra, hogy tudomásul vegyék. 
Néhány nap múlva szétment a vendégsereg, csak a meghittebb barátok maradtak hátra, 
hogy a jövőről beszélgessenek, s ugyanekkor megállapíták, hogy a heliconi 
ünnepélyt minden évben megtartsák. 
- Sokra jó ez ünnepély! - mondja Dunay. 
- Még leánynézőnek is! - nevet a házigazda, megsimogatván a piruló kis leányt, ki 
útiköntösben állt, s az elindulást várta. 
* 
Ha való dolog nem lett volna ez ünnepély, melynek még élő tanúi vannak, ma már 
könnyen azt hinnék széles nagy Magyarországon, hogy az egész dolog mese: a heliconi ünnepély csak képzelet, s Festetics György nem 
élt . 
Élt... még pedig úgy élt, hogy halhatatlanná lett. 
A virágnak megtiltani nem lehet, Hogy ne nyíljék, mikor jő a 
kikelet. 
Félre azokkal a nagyon okos emberekkel, előttük hiú boldogság a szerelem: pedig ők 
tudhatnák legjobban, hogy amely fának virága nincs, gyümölcsöt sem terem. 
Ki átkozná meg a tavaszt azért, hogy sokat ígér, - míg az ősz az érett gyümölcsöt 
hullatja le? - és hány okos ember kívánkozott vissza érett korának bölcsességéből 
oda, hol a gondtalan fiatalember ostobaságait űzi? Ne bántsátok tehát azt a 
világrendet, mely úgy akarta, hogy egy kis búzakalásznak oly hosszú szalmaszála 
legyen, mely üres ugyan; de a kalász onnét szedett erőt. 
Hisz, ha olyan emberek vagytok, kísértsétek meg, tömjetek meg egy gyermekfőt 
minden tudománnyal, s ti lesztek a legelsők, kik az elaggott bölcs gyermeket 
megszánjátok éppen úgy, mint azt a vénembert, kinek eszébe jutna ősz fejjel 
belekeveredni azon tolongásba, hol a hevesebb vér bolondjait járja. 
De ti bölcsek vagytok, véretek meghiggadt, s míg az ifjú szíve verésében 
érzelmeket ápol, ti előveszitek a bonckést, szétvagdaljátok azt, s megmutatjátok a 
világnak, hogy nem hús, nem porcogó, nem csont, - tudjátok, hol tolul bele, és hol 
omlik ki belőle a vér, - két kamrája van, és szerintetek csak véredény, mely, ha 
szétreped, tudománytok össze nem eszkábálja többé. 
Mi érezünk ezzel, örömeink, fájdalmaink tanyájának tartjuk, és megelégszünk annak 
tudásával, hogy amint annak verése megszűnik, vége az életnek, testünk elkéredzik 
a földről, hol annyi bolondság közt ti tudósok hordjátok körül a lámpát, s ezredek 
óta mondjátok, hogy minden mulandó és hiú bolondság a világon, darócba öltöztök és 
szánjátok azokat az ostobákat, kik az almafáról a gyümölcsöt leszedik, megeszik és 
azt mondják, hogy jó, - s igen nagy meggyőződéssel mondják, hogy az ananász még 
jobb. 
Ti ennek nem tudtok örülni, nektek a virág megszárogatva kell, s nagyobb becse van 
előttetek azon szénának, melytől egy csontos ökör tizenhat mázsányira hízik, - s 
így elhiszem, nem leltek gyönyört a furulyahangban, mely holdvilágos éjszakán oly 
panaszos hangon szólal meg, mintha csakugyan szívünkben járna már az a bonckés, 
mely sem csontot, sem porcogót nem talál, s a tudós odaüt magának, hova a mészáros 
(szinte bonctudós) az ökörnek méri a taglót, - s aztán diadallal mondja; megvan az 
eszme; a szív egy véredény. 
Mily szívesen összeméregeti a csillagász a csillagok járását, s egész éjszakán át 
az égen csavarog, míg a földön alant, néhány ölnyire tőle, egy pár szerelmes 
cseléd nyugodtan hagyja sétálni a holdat, nekik két csillagukkal több van, ha 
egymás szemébe néznek. - A csillagász összefirkált számainak örül, - a szerelmes 
pár pedig a mondott szónak, s ezeket éppen úgy boldogítja a hit, mint a 
csillagászt a tudat. 
Menjünk, menjünk vissza, keressük meg azt a két gyermeket, kiket a heliconi 
ünnepélyen összehoztunk, lássuk, mit mívelnek? 
* 
A fiú levedlette már a gyermekarcot, bátyja öneszére kezdé ereszteni, s órákig 
elhallgatta, midőn egy tárgyat részletezni kezdett, mikor pedig egy-egy vendég 
megbámulta a fiúnak eszét, tudományát, szívesen hallgatta, ha bizalmasan megsúgták 
neki, hogy ebből ugyan derek embert nevelt. 
Ne nyúljunk az öreg úrnak öröméhez, jól tudta ő maga is, hogy nem sokat rakott ő 
az egészhez; de nagy erőszakot tett ő magán, midőn el nem vett belőle; hanem 
elszenvedte, mikor látta, hogy az idő belekapaszkodik az emberbe, s magával viszi 
az embert. 
Midőn Baltay észrevette, hogy mennél többször kívánják az emberek, hogy az isten 
minél tovább éltesse, annál inkább nyújtózkodik az árnyék, számtalanszor gondolt 
már valamit, hogy a fiúnak megmondja, de az öreg nagyon megröstellte volna, ha a 
fiúnak ellenkező véleménye lenne. 
- András! - szólítja be ezt a régi jó barátot, - mondjon kend valamit. 
- Jó idő van hála istennek, - felelt amaz, - esőnk volt elegendő, ma meg napos idő 
van; azt tartom alig győzünk majd helyet adni a temérdek gabonának. 
- Ezt már hallottam András; hanem most már mondjon kend mást is. 
- A kis borjúk is...! 
- Sántuljon meg valamennyi! - pattant föl Baltay, - kérdeztem én azokat? 
- Hát mit mondjak a nagyságos úrnak? ha ez nem tetszik. 
- Máskor annyit beszél kend, hogy elunom hallgatni, most beszéljen kend hát! - 
zörgölődik amaz. 
- Beszélnék ám, ha mindjárt torkon nem fogná nagyságos uram az embert. 
- Egy szót sem szólok, csak kezdjen kend el akármit; mert már meguntam az 
életet! 
- Hát mért nem örül a nagyságos úr? - kérdi András, - most már itthon lakik az 
ifjú uraság is, bíz azt pedig elhallgathatja a nagyságos úr. 
Baltay nyugodtabb lőn, András jó helyen tapogat, nem is zavarta, hogy hadd menjen 
az öreg lépést, talán majd csak hozzá dülleszkedik ő is más eszéhez; mert amit 
gondolt, nem meri magától elsütni. Zsebében ma ismét sokat kotorászott, s a herceg 
levele mellett egy kis vékony fadarab van, azt pedig ok nélkül nem tette oda. 
András jól ismerte az öreget, észrevette, hogy valamit akar, de már az öregúr 
olyan volt, mint a nedves fa, sokáig kellett szárogatni, nehogy ha előbb a 
tűzhelyre rakják, kirúgja a szakácsné szemét; azért hagyta magára, nem 
kérdezkedett, s íme már maga szólal meg. 
- Bizony András, hallja kend, - több esze van a fiúnak, mint az egész 
vármegyének! 
- Meghiszem azt! - mondja András olyan jóízűen, mintha egy falat pörkölthúst nyelt 
volna le, - aztán pedig hozzáteszi: de ezt más okos ember is mondta ám. 
Nem merte megkérdezni az uraság, hogy András kit gondolt, - mert tudta, hogy 
András átjár néha a szomszédba, amit ugyan nem bánt, de ő legalább nem küldte. 
- Nem dobtuk ki hiába a pénzt, András, - okoskodik az úr, - hanem már most azt 
szeretném, ha annak a sok észnek hasznát is venné. 
- Majd veszi. 
- De nem akarom ám, hogy úgy tegyen, mint én vagy kend, hogy fölmagzottunk mint a 
saláta, aztán sem magunknak nem tetszünk, sem másnak. 
- Ne búsuljon a nagyságos úr, majd tetszik az ifjú nagyságos úr, jobban mint 
mink. 
- Szólt már valamit? 
- Majd nekem beszélgeti el az ilyen dolgot! - véli András az ablakon kinézvén az 
épületnek azon szárnyára, mely a szomszédház felé sarkallott, s András észrevette, 
hogy a fiú az ablakredőny mellé húzódott, s a külső kertbe néz le. 
Nagy hamar meggyőződött, hogy az úrfi nem hiában feledte el a kezében levő 
könyvet, s minthogy az öregúrnak nem akart fájdalmat csinálni, amint Baltay ő 
nagysága föl s alá járt, az ablakot mindig úgy állta el, hogy az öreg meg ne lássa 
azt, amit ő lát. 
András már maga is megsokallta, hogy az ablaknál álldogáljon, utóbb ugyanott 
dolgot keresett, az üvegeken talált valami ledörgölni valót, vagy az 
ablakkereteken, - de utóbb ez is elfogyott, Imre is még mindig ott méláz; mert 
Jolán a virágágyak közelében ült, s így Baltay is megunta a sétát, s változatosság 
okáért az ablakhoz akart lépni. 
- Hová menne a nagyságos úr, - mondja András az öregnek útját állva, - már meg hol 
porosodott el? - kérdi a mentét tisztogatva, pedig egy porszemet nem látott, hanem 
az öregúr báránymódra állta ezt a dolgot egy darabig, de bármennyiszer mondja is 
az öregúr csak nem tágít, hogy “jó lesz már no,” - csak nem 
tágít, nehogy észrevegye a titkot. 
Végre addig huzakodott, hogy mégis kiszabadult, az ablakhoz állt, de András 
szokása ellenére az öregúr mellett maradt, abban a jó hitben, hogy az ő fejétől 
majd mégsem lát oda, ürügyül pedig minden meglátott dologra mondott valamit, 
csakhogy elfoglalja a figyelmet. 
- Ott van ni! - egy csibe már megint a kertben sétál. 
- Hadd szaladjon szegény pára, úgy is nem sokára nyársba húzzák, - mondja 
Baltay. 
- Aztán azon a szilvafán is mennyi a hernyó! - beszél tovább András az ablakban, 
kivált midőn észrevette, hogy a nagyságos úr másfelé akar nézni; de valahányszor 
jobbra akart nézni, ő is arra kapta fejét, s mikor balra tekintett, András feje 
mindig útban volt. 
Akármennyit igyekezett is András, Baltay nagyon hamar észrevette Imrét s éppen oda 
akart nézni, de András meg mindig útjában állt. 
- Addig kapkodja kend a fejét, András, hogy az ablakfához üti, aztán küldhetek 
javasasszonyért. 
- Én majd csak kiállom nyögés nélkül, - felel András, - hanem ha majd a nagyságos 
urat itt az ablaknál megcsípi a dér, aztán melegíthetünk korpát, zabot, - teszi 
még hozzá, - mért is áll ide a nagyságos úr, mikor úgy is tudja, hogy nem jó? Erre 
egy nyomást adott a nagyságos úrnak, ki most az egyszer rászedette magát 
Andrással, maga tette be az ablakot, de sőt még füllentésre is rávetette a fejét, 
s azt mondá, hogy lenyugszik, úgy tudta Andrást elkomendérozni. 
Kiment András, hanem hallgatódzott, hogy csakugyan elcsöndesedett-e? mit a másik 
is bizton tudott, azért lehúzódott a nyugágyra, s csak akkor kelt föl, mikor a 
külső ajtó nagy későn behúzódott, kétségtelen jeléül, hogy András máshol talált 
dolgot. 
Fölkelt és óvatosan az ablakhoz ment, honnét hosszú időig kémlelte, hogy Imre 
véletlenségből feledkezett-e el az ablaknál, vagy a szomszédházban van a meglátni 
való? s ezen szokatlan munkában igen sokáig gyönyörködött; mert Jolánt is 
meglátta, midőn egy-egy kerülő után azon oldalon jött, melyről Imrét ő is 
megláthatta. 
- Tehát Galiba mégis jó helyen tapogatott! - szóla magában, s midőn eleget látott, 
ő is elment, ott hagyván Imrét az ablaknál, honnét valamivel később András 
szólította el. 
- Én vagyok nagyságos úrfi, - szól be András minden kopogatás nélkül, - csak azt 
akarom mondani, hogy a nagyságos úr majd idelát. 
Imre megdöbbent. 
- De még nem látott meg? - kérdi némi izgatottsággal. 
- Alig tudtam eltenni láb alól, - nagyságos úrfi, mért nem is vigyáz jobban? 
- Hát mire vigyázzak, édes András bácsi? - kérdi Imre összeszedve magát, mintha 
helyre akarná hozni legelső zavarát; mert András előtt is titkolódzni akart. 
- Ejnye már, hogy engem is el akar bolondítani az úrfi; hát én ma látom az úrfit 
legelőször az ablaknál? bizony még rám fogja, hogy nem vagyok ébren. 
- Bár csak én álmodnám ezt inkább, András, - mondja Imre bizalommal, - legalább 
reggel tudnám, hogy álom volt, s azzal vége lenne mindennek. 
- Hallja az úrfi, engem meg ne ríkasson ilyen keserves képpel, hanem hadd örüljek, 
mondja meg igazán, szereti a kisasszonyt? 
- Mi tagadás benne, András? - régóta szeretem. 
- Ezt hát már tudom, azaz, hogy tudtam én előbb is; hanem hát azt is mondja meg 
kedves úrfi, hogy a kisasszony szívelheti-e az úrfit? 
- Na,... ha már azt is nekem kell megmondanom, az is jó szemmel néz rám. 
- Talán már kérdezte is az úrfi? 
- Felelt is rá, András bácsi. 
- Ugyan mit felelt, galambom nagyságos úrfi? 
- Jól tudja azt, András bácsi, mit szoktak a leányok felelni, magáról 
tudhatja. 
- Nagy filkó voltam én ahhoz a mesterséghez, úrfi, - mondja András némi búval - 
azt gondoltam, hogy majd a leányok könyörögnek, - pedig bíz azok a faképnél 
hagytak máig, s minthogy később bánni kezdém a dolgot, magamnak maradtam; mert 
később a szépnek én nem kellettem, a csúnya meg nekem. 
Míg Imre Andrással beszélgetett, az öregúr addig magában tűnődött, mert már nem 
bírta végig várni a hosszú haragot, melyből sem ő nem akart kimozdulni, sem pedig 
a szomszédok, s íme most már kétségtelenül látja, hogy Imrének olyan viszonya van, 
melyet eltagadni alig lehetne már. 
Kínjában mindenütt kereste Andrást, ki csakugyan meghallotta a külső neszt, s 
kiment az öreghez. 
- Tessék parancsolni! - mondja András lépésről lépésre kísérvén az öreget; de az 
még mindig némán járkál, s nem bírja lefogni a nagy indulatot, mely lelkében 
csatát vív, mert az jutott eszébe az öregnek, hogy ha már Imre szereti is a lányt, 
ezt nem bánná; de hogy a lány kikosarazza a fiút, ezt már nem bírná túlélni. 
Már a szobában volt, s András még mindig hiába várja a feleletet, s bámulva látja, 
hogy Imre megint az ablaknál van, Jolán pedig most lép ki a virágágyak közül s egy 
rózsabimbót eresztett le a patakra, mely a szomszéd-kertből az innenső részbe 
kanyarodott. 
Imre rögtön elment az ablakból s néhány gondolat alatt már a kertnek azon szárnyán 
állt, hol a víz újra visszakanyarodik, s meghozta a küldött rózsát, mit Imre 
kivesz, s mellére tűz fel. 
A lány várni látszék, s midőn Imrét a rózsával meglátta, nyugodtan távozék, 
anélkül, hogy gyaníthatá, miként az öreg is végigszemlélte a jelenetet, s midőn 
előbbi nyugtalansága egy csöndes boldogságba ment át, utóbb egész jó kedéllyel 
mondja fönnhangon: “Ezeket aztán jól megőriztük.” - Persze, az öregúr még messze 
volt azon időtől, mikor a költő megírta: 
A virágnak megtiltani nem lehet, Hogy ne nyíljék, mikor jő a 
kikelet. 
A szeptemvir úr gyűlésre készült, s éppen most eresztette el Galibát, kinek még 
volt némi mondanivalója, hogy a pört okvetlenül megnyerje, minthogy azt ma végképp 
befejezik, s nincs már egyéb hátra, mint a végítélet. 
- Csak menjen Galiba uram, mindent tudok már! - mondja a szeptemvir, mentéje után 
nyúlván, de midőn az egyik ujjába már bedugná a kezét, az oldalajtón jő be a 
méltóságos asszony, s az öregúrról lehúzza a mentét, mi annyit tett, hogy az 
asszonyság beszélni akar. 
- Nem érek ám rá! - szabadkozék a szeptemvir, megkapaszkodván a mentében, melynek 
egyik ujját az asszony fogta. 
- De rá kell érni, - mondja az asszony egész hangon, - mit akart ez a Galiba? 
- Egyebet semmit! - mondja mosolyogva az öreg, szelíden húzván a lefoglalt 
mentét. 
- Édes gazdám, - esenkedik az asszony - szóltam-e én valaha a te dolgaidba? 
- Hát engem láttál-e fazekaid, lábasaid között? 
- Majd elvárnálak, - mondja az asszony, jogainak védelmére kelvén, - illenék is a 
cselédek közt bujkálni? 
- Ez a szoba pedig az én konyhám, édes feleségem, - vitatkozik a férj, - nekem sem 
kell kukta. 
- No, hiszen kimegyek mindjárt, édes öregem, - szól az asszony engeszteltebb 
hangon, - hanem édes öregem, - mi már maholnap itt hagyjuk ezt az 
árnyékvilágot. 
- De én bizony még nem kívánkozom ki belőle, anyjuk, azért csak hadd el a 
búcsúztatót, azt más is elvégzi. 
- Te szívtelen ember vagy. 
- Ejnye de nagy feneket kerítesz, anyjuk, - talán módi-fejkötőt kívántál meg 
nagyon, hogy úgy apróra válogatsz? 
- Mintha én azt tőled kérdezném, - szól az asszony egész felsőbbséggel, - másról 
van itt a szó. 
- Mondtam már, hogy nem érek rá, - pattog az úr, - ma jön ítélet alá a Baltay-pör, 
s nekem ott kell lennem. 
- Láttam, hogy az az istentelen Galiba itt volt, tudom már mi lesz a vége. 
- Majd megmondom holnap. 
- Elveszti az özvegy a pört, úgy-e? 
- Bizony nem venném meg öt garasért az egész jussát, annyit mondhatok. 
- Aztán te is annak a keményfejű Baltaynak fogod pártját? 
- Akinek igaza van! 
- Nem az igazságról van itten szó, hanem ha ez a pör el lesz ítélve, annyi mintha 
ezt a két gyermeket ölnétek meg, erre persze nem gondoltak a méltóságos urak? 
- De hát mit csináljunk? 
- Nem lehetne még húzni a pört vagy tíz esztendeig? 
- Két óráig sem anyjukom, mert két óra alatt meg lesz az ítélet. 
- Hát mondják, hogy egyiknek sincsen igaza, vagy hogy mindkettőnek igaza van. 
- Anyjuk, Verbőczyt ilyenképpen még nem magyarázta senki. 
- Hát nincsen valami módja annak, hogy a pört egyik se nyerje meg? 
- Volna egy, - de mit használ az az egy mód, például ha egyezségre utasítjuk őket, - ha valamelyik meg nem egyez, mégis csak 
ítéletet kell hozni. 
- Kedves öregem, - kiált föl az asszony, megcsókolván a szeptemvirnek piros képét, 
mit már tíz esztendeje nem cselekedett, - hát minek is mondjátok azt diákul? 
- Amicá -nak mondjuk. 
- Na, ez legalább nem hasonlít az executióhoz , - azért 
kedves öregem, most az egyszer tegyen meg nekem is annyit, mennyit egy 
pörvesztőnek megtesz. 
- Ennyit könnyen megtehetek! - mondja a szeptemvir az eleresztett mentét felöltve, 
s miután irományait egy nagy szíjjal összecsatolá, megindult a kúria felé, hogy 
még ülés előtt megcsinálja a többséget, mely az öregúrnak úgy is szívesen 
engedelmeskedett, kivált ez ügyben, hol sem egyik, sem másik felet nem akarta 
egyik is megkeseríteni. 
Galiba már ismét útra készült, hogy a nagyságos úrnak megvigye a jó hírt, s 
előlegesen annyit megírt már neki, hogy huszonnégy óra múlva a levél vétele után 
személyesen ott lesz. 
Baltay megkapván a levelet, jobban megijedt, mint a diák, kit a csúszkálásért 
akarnak lehúzni; de most már minden késő, hisz lehetetlen megakadályoznia az 
ítéletet, melyet inkább ijesztgetőnek tartott, mint igazságkeresőnek, - s éppen 
azért már kétszer is megindult, hogy maga béküljön ki velük. 
Andrásnak nem mert szólni, félt azon embertől, ki e tettét úgyis oly gyakran 
korholta, s e gyámoltalanságában az önérzet is fölserkedt benne, s nem akarta 
mutatni, mintha az utolsó órában tán a kétséges kimeneteltől való félelem indítná 
útnak, valamint azt is elgondolta, hogy ő a legöregebb, s egy-két jó szót azok is 
adhatnának neki. 
Meggyúlt körülötte a föld, s mindinkább kisebb körbe szorult, honnét a menekülés 
lehetetlen, csak az órákat számíthatja még, tudniillik amennyi idő alatt Galiba 
megérkezik azon ítélettel, melynek végét voltaképpen sohasem kívánta, s ha 
megnyeri újabb zavar, s ha meg nem nyeri, még nagyobb szégyen. 
Imrére gondolt, tán jó volna a fiú eszének hasznát venni; de nem azon világ volt 
még akkor, hogy az öregebb a fiatalabbtól kérjen tanácsot; tehát ha meggyúlt a 
ház, égjen le. 
Volt az öregúrnak ökölnyi órája, mely minden nyomásra megszólalt; azzal beszélget 
most, mert a huszonnégy órából mindig fogy és még könnyebben esik neki, ha tudja, 
hány óra még az élet, de annál kevesebb reménye van, hogy a szomszédházból békélni 
jőjenek. 
Most már minduntalan kinéz, mert ha kocsizörejt hallott, mindannyiszor azt várta, 
- hogy Galiba lép be. 
Be is lépett, és az öregúr az ablakfalhoz támaszkodék, hogy ha dűl, hát jó helyre 
dűljön. - Ilyen helyzetben találta Galiba Baltay őnagyságát. 
- Hic sum, magnifice, - egy secundum minutummal sem késtem. 
- Miattam elkéshetett volna egy álló esztendővel. 
- Talán már tud mindent, magnifice domine? 
- Ha mindent tudnék, nem tartanék még Pesten is prókátort. 
- Magnifice, tudja-e mi az a fátum? 
- Egy ostoba diák szó, Galiba uram, amit csakugyan nem érdemes magyarra 
fordítani. 
- De azt nem tudja magnifice, hogy ez engem continue persequal. 
- Jaj csak utolérné, domine, bizony magam is tolnám hátulról. 
- Magnifice domine, én egy szerencsétlen flótás vagyok, - panaszkodik Galiba, 
misereatur mei, üssön agyon; mert látom, hogy nem érdemlek egyebet. 
- Elvesztettük a pört? - mondja az öreg olyan arccal, mintha tán ennek mégis 
jobban örülne, mint a megnyerésnek. 
- El nem vesztettük, instálom alássan, de nem is nyertük még meg, - mondja Galiba 
félájultan - kérem magnifice domine, - csak fogjon nekem egy puskát. 
- Beszéljen okosan Galiba uram - sietteti Baltay, ki nem okoskodván e zagyvalékból 
- talán a hóna alól vesztette el a pört? 
- Nihil horum, magnifice domine, hanem gondolja csak per amorem Dei... 
- Semmit sem gondolok, hanem vegyen lélegzetet; mert látom, hogy megfullad, s ha 
kinyugodta magát, a lehető legrövidebben mondjon el mindent magyarán. 
- Egyetlenegy szó, magnifice, hanem salva venia, az az egyetlenegy is diák 
szó. 
- Várjon egy kissé - mondja Baltay sülve és főlve, s miután nagy lélegzetet vett, 
intett a fejével a remegő embernek, - no hát mondja ki azt a diák szót... 
- Amicára eresztették a dolgot. 
- András! - kiáltott egy nagyot az öregúr, mire Galiba térdei megreszkettek, s már 
a keze után nyúlt a nagyságos úrnak, mert tökéletesen hitte, hogy Baltay szonika kidobatja nem csak a házból, hanem a faluból is. 
- Itt vagyok! - felel András, a lármára benyitva a másik szobából. 
- A tekintetes úr szobáját készítsék el kendtek szaporán, - mondja Baltay 
Andrásnak, aztán pedig Galibához szól: - evett-e már spektábilis? mit parancsol? 
hideget, meleget? 
- Volt már részem benne, - höbög Galiba, még mindig remegve és valóban igazat 
mondott, hogy volt benne része, mert a keze reszket, a fejéről pedig csak úgy 
csörgedezik le a veríték. 
- Süssenek, főzzenek szaporán, - mondja Baltay, - el kell hívni vacsorára a papot 
is, mikor ilyen érdemes úri vendégünk van, - menjen kend szaporán András, ne 
várakoztassa a tekintetes urat. Üljön le a tekintetes úr, - szól Galibához, - 
bizony még itt álldogál, mint valami diákgyerek, - foglaljon helyet, ahol jobban 
tetszik, széken, nyugágyon, vagy ahol jobb lesz? 
- Ad aniniam, azt hittem, hogy rossz hírt hoztam, - véli Galiba. 
- A lehető legjobbat, eszem ágában sem volt ilyent várni, - hát hogy van fiskális 
úr? 
- Mediocriter! - válaszol a másik megszokott módon, hogy a kliensek valahogy azt 
ne gyanítsák, hogy a honoráriumra nincsen szüksége. 
- Gyújtson pipára, addig a tisztelendő úr is megjön, aztán beszélhetnek diákul 
amennyit tetszik bízvást, ma még ezt is megszenvedem. 
- Quid dicit magnifice? 
- Azt, hogy ma még diákul is beszélhet; ha elmegy, úgy is kifüstöltetem a 
házat. 
A nagyságos úr lement a kertbe, Galiba pedig el nem tudta gondolni, mit gyanítson 
az egészből, hanem azért, ha már így is jó, - ő örül neki legjobban. 
- András! - mondja Baltay lemenet - ne hagyja kend koplalni azt a pesti urat; amit 
kér, csak adjon kend neki, legalább emlegesse meg, hogy itt volt. 
- De jó kedve van a nagyságos úrnak? - csudálkozik András - cigányokat ne 
hozzak? 
- Két bandát, András, - nevet az úr, - az egyik banda jobbról hegedüljön, a másik 
pedig balról. 
- Jó lesz, jó! - teszi hozzá András, egy tányérhalmazzal odább menve - de úgy 
elszomorodott, hogy már nagy kedvet érzett volna a tányérhalmazt földre 
csöppenteni. 
András nem gondolhatott egyebet, mint hogy Galiba a pört megnyerte; azért van ily 
nagy kelete a nagyságos úr előtt; hanem mivel az öreg nem szólt magától, András 
elhatározta, hogy Galibát kérdi meg. 
- Tekintetes uram, ugyan jó kedvet csinált az öreguraságnak. 
- Én ugyan nem tudom mivel - mondja a prókátor - sőt még most is azt hiszem, hogy 
ki akar dobatni. 
- Elvesztettük a nagy pört? - kérdi némi gyanítással András. 
- Nem vesztettük bíz azt; hanem nem is nyertük meg. 
- Ilyen pört sem hallottam, tekintetes uram, hol kell ennek örülni. 
- Én legalább nem örülök neki, András, hanem ha ki nem egyeznek... 
- Hát egyezkedni kell nekik? - kérdi András egész kíváncsisággal, mit Galiba 
megint nem értett. 
- A kúria megrendelte, hogy az egyezséget próbálják meg. 
- Nem éhes a tekintetes úr? - kiáltja András az ajtó felé fordulva, hogy ételért 
rohanjon; mert most már mégis értette a nagyságos úr, ki a kibékülhetés miatt lett 
olyan jókedvű, valamint András is, ki annyira beléjött az emberségbe, hogy 
Galibának még a csizmáját is lehúzta lefekvéskor minden parancsolás nélkül, s 
annyira sürgött-forgott, hogy a nagy szívességből kicsinyben múlt, hogy magát is, 
mint a kocsija kerekét, meg nem hájaztatta. 
Galibát jó ajándékkal eresztette el a nagyságos úr, és csak azt kívánta, hogy a 
pört küldje le, az egyezséget pedig megkísérti mikor maga ráér, vagy a szomszédok 
kérik. 
Az öregúr mindig halasztotta a dolgot, mert nem tudta, mi volna a legjobb módja, 
hogy a végét békével megérjék, valamint a helyet sem tudta meghatározni, - 
minthogy ő sem akart máshoz menni, meg mást sem magához hívni, valamint 
Keszthelyen sem akart alkalmatlankodni, tehát mivel a pör Körmenden került meg, 
végre oda kívánt menni az öregúr. 
- Jó messze esett Körmend, a tél is erős volt; de már mindegy, Körmend elég messze 
esik Pesttől, hol Galiba a nyakában lett volna, tehát megegyeztek, hogy egy 
bizonyos napon valamennyien ott lesznek, s az öregúr érteti e mások által, hogy ő 
senkinek nem kívánja kárát. 
Ilyen körülmények közt egy héttel előbb megindult mind a két fél, még pedig 
Keszthelynek, hol a gróf mind a két félnek tudott egy-két szót mondani, nem is 
gyanítván, hogy az isten ezt a dolgot másképpen akarja elintézni, tehát menjünk 
egymás után. 
Ezen útban megleljük ösmerőseinket, azért olvasóinkat még egy kis türelemre 
kérjük: sétáljanak velünk. 
Jaj nektek farkasok, ha a “Kenyeretlen” csárdára rohantok, oly éhes ott a gazda, 
hogy még a farkast is megeszi! Régen ott feledte valaki a csárdát, még a tetőfát 
is ott hagyta, hisz miért szedegesse le a korhadt fát, mikor egy jó szóért a 
legegyenesebb fát döntheti le a Bakonyban. Ott maradt tehát farkasordítónak, hová 
csak kínjában húzódott be egy elkésett utas, akkor is megelégedett, ha tető alá 
kapott, fizetésképpen pedig egy szalonnadarabot vagy fél kenyeret hagyott a 
kenyeretlen gazdának, ki sokat járkálhatott a nagyvilágban mielőtt ideért; mert 
ide már csak egy lábát hozta. 
Az egykori ivószobában most már csak az ivott, ki csutorát hozott magával, s a 
gazdát is megkínálta, a többi pedig kiment a sűrűig, s kalapjával vagy a vödörrel 
merített vagy neki hasalt a forrásnak, s ivott, ameddig csak tetszett, mert ebben 
a csárdában az icce-számot nem tartotta számon senki. 
Az ablaknak még volt egy pár fiókja, melyen nappal befért egy kis világosság; de 
akinek nem volt elég ennyi, kirántotta a bunda darabot, mellyel a gazda a hézagot 
benyomta, és eresztett be annyi friss levegőt, mennyit elállhatott, - s ha már 
egyéb kényelmet keresett, végig nyújtózkodhatott a padon, asztalon vagy földön, ha 
véletlenül valaki az asztalról vagy a padról le nem lökte, vagy a földön a képére 
nem lépett. 
Az egyik sarokban egész helyet foglalt el a kályha, melynek a gazda adott annyi 
eledelt, amennyi belefért, hisz a Bakony erdejében fa szükséget nem hallott még 
senki, - s a gazda naphosszat elüldögélt kívül a konyhán a kályha szájánál, s a 
favágáson kívül megelégedett annyi dologgal, - hogy a parazsat piszkálta. 
Egy istálló is dűlt a ház végében, hol a beterelt baromnak tűrhető menhelye akadt, 
hanem a padláson nem volt annyi abrak, hogy egy torkos egér ünnepre valót 
csíphetne belőle, mert összedűlt a tető s a gazda maga is csak akkor ment föl, 
mikor a bomladozó kéményt támasztotta meg, hogy valamikor agyon ne verje a 
padlást. 
A cégérnek nyele most is kinyújtózkodik még, de a káposztafej és a tüskecsomó rég 
leszakadt, s amint a tetőn levő rothadt nádat föltúrta a vihar, messziről úgy 
látszik, mintha valaki egy póznával állna a háztetőnek sarkán, s a vendéget akarná 
elijesztgetni. 
A tetőt megnyomta a vénség, itt-ott egy szarufának a vége dugja ki sovány 
könyökét, és a varjú messzire röpül ijedtében, mert a kunyhó füstje közé legfölebb 
az a dohányszag keveredik, mit a gazda a ház végében termeszt, s mitől az udvaron 
is megbolondul a légy, s ki tudja mikor volt az a nap, mikor itt rántásszag dűlt 
ki a konyhából? 
Az udvarnak közepén állt a félszer, tán a legjobb épület a csárdánál, mert a 
bevonulók előrelátásból nem hagyták kidűlni, s a tetejére raktak annyi tüskét, 
hogy az esőnek erejét elfogja a letéglázott tetőtől, s ha a szekér alatta állt, 
nem érte a vihar. 
Itt állapodott meg Meddig Józsi. A mogorva szabados elfoglalta a gazdátlan helyet, 
s ha már egyetlenegy élő pára nem volt, aki engedelmeskedett volna neki, - 
legalább élvezte azt a gondolatot, hogy neki sem parancsol senki. 
A “Kenyeretlen” csárdának megszorult vendégei hálaképpen tarták el a szabadost, ki 
egy kenyérrel, egy kis szalonnával és elviselt ruhával fizettette magát, és a 
rengeteg erdőnek megvolt az a jó tulajdonsága, mint az útmutatófának, hogy néha 
legalább árnyékot nyújtott az elfáradt utasnak. 
Pista koronkint megnézte a roskadozó embert, ki kényelemre, zajos örömökre nem 
vágyott, és félelem nélkül várta végóráját: hisz annyiszor nézett szemközt a 
halállal! Ha sorsa a csaták zajába nem löki, lett volna belőle garázda, folyton 
veszekedő, tán még útonálló is, ha egy elhibázott ütés kikergeti az emberek közül; 
de midőn a katonasorban állt, s megrémülni látott ezer meg ezer embert, akkor a 
szilaj vérű ember büszkén megereszté a kantárt, az ellenre vágott, s büszkén 
nézett vissza az elmaradókra s az ő lelkében is megszólamlék egy gondolat: nézd, ezer meg ezer vitéznél vitézebb ember vagy! 
Nem jutott eszébe többé a kocsma, megutálta a dicsőségtelen marakodást, s míg 
egykor izmainak erejét részeg pajtásokon próbálá, s dicsősége befért abba a 
csárdazugba, honnét néha páronkint szórta ki az embert; megcsömörlött attól az 
élettől, midőn megrémült emberek voltak ellenei, s kiket félerővel lehetett 
kilökni, hisz félig önmaguktól rohantak kifelé, hogy öklétől menekülhessenek. 
Az ágyúmoraj volt az a harangszó, mely előtte megnyitá a vitézség templomát, hol 
erő erő ellenében áll ki, hol az egyik azért meri megölni a másikat, mert maga is 
meg mer halni; mondom, a legelső ágyúszónál lehullott róla a korhelység, vére 
megérzé a dicsőség ösztönét, s a korhely most már nem erősebb , de bátrabb akart lenni, - hisz ilyen 
küzdelemben meghalni nem gyalázat, sőt a legszebb érdem. 
Mellette állt a béres, - egy nyommal sem maradt hátrább, s az ágyúk tüzében 
elfeledte az egykori kudarcot, tettétől megundorodott, orozva tett lövését 
megszégyenlé, s ámbár ezreknél kitűnőbb volt, egyetlenegy gondolatra törekedett, 
hogy még vitézebb legyen mint a béres. 
Őt is megkereste a golyó, a pécsi kórházban temették el egyik lábát; s a 
megsebzett vad kínosan nézett elfolyott vérére, hisz nem versenyezhet többé, - s 
midőn Pistával találkozék, kínosan gondolt arra, hogy elvádoltatván, kit a golyók 
nem bírtak megölni, gyalázattal hal meg. 
Pista megint győztes maradt, - nem tudja őt elárulni; pedig tán még a gyalázatos 
halált is eltűrné, ha a végórában azt mondhatná neki: elárultál? nézd nyugodtan 
halok meg! 
Midőn Pistától elvált, utolsó harcát küzdötte végig, - arcát megmelegíté a 
nagylelkűség, legyőzte gőgjét, megismerte, hogy ámbár Pista sem bátrabb, de szíve 
nemesebb, - s ezen pillanattól nem kívánt az emberek közt élni, hogy közönséges 
gyarlóságot lásson, s e dibdáb népnek lábainál annyi legyen, mint a forgács, mit 
vagy megtipornak, vagy odább löknek. 
Kiment az erdőnek mélyébe, s néha födetlen fővel állt meg a viharban, jól esett 
neki, mikor a szél összekócolá, s ilyenkor felnézett a százados tölgyre, melynek 
gyengébb ágait tépi meg a vihar, maga pedig rendületlenül áll. 
Télben a kályha szájánál ült, fűtötte a kályhát, s az izzó parázsok közé tekintve, 
agyában lerajzolá magát a harcos élet zaja, a pattogó fának egyhangú zörejében a 
puskaropogás, s olykor egy hatalmas csattanásban kiegészítve lőn az ágyú, s még 
így gondolatban is jól esett neki, hogy annyiszor röpült ő Pistával legelöl, s 
minő hátra maradt el tőle a többi! 
Történetünk idejében még a vad is szívesen húzódott volna el valami sűrűbe, ha az 
éhség ki nem veri szegény párát eledel után, miért a rengetegeket igen gyakran 
messzire kellett összeszaladgálni; mert tél és kegyetlen hideg volt, s a hótömeg 
ölnyire feküdt a föld rétege fölött. 
Alig törték meg az utat, már ismét behordta a szél, s a “Kenyeretlen” csárda előtt 
hamarabb megállt a kocsi, mint máskor, s ami kis szénát összekotort nyáron a 
gazda, a beszorult emberek mind elrimánkodták, hogy megkínzott barmaik valamiképp 
éhen ne vesszenek. 
Pista volt a legutolsó vendég és látván, hogy a csárdában a tüzelőszalma is 
kifogyott, megígérte a szabadosnak, hogy másnap estig legfölebb, megjön egy 
forduló szalmával, s azonkívül a megfogyott élelmet megint kipótolja. 
Néhány órával később az éjszaki szél újabb vihart hozott, s nem maradt embernyom 
az úton, csak a széles erdőnyílás vezette az embert, ha ezen órában még az úton 
maradt volna, melyen a vadak is eszeveszetten rohantak, mert vagy a vihar, vagy az 
éhség kergethette őket. 
A szabados hanyatlani érzé az erőt, sebeit elevenné tette a kemény idő, melynek 
mérgétől nem kímélte magát, s néha órákig elácsorgott a csárda előtt, vagy még 
messzebb is, ha tán valamely megszorult utast a viharok künn szorítottak volna, és 
Pista nagyon észrevette, hogy a szabados önmagával birkózik, midőn szenvedéseit 
tagadja, tehát föltette magában, hogy másnap visszajön, nehogy ínségben feledje az 
erdőn. 
Fáradtan húzkodott be a konyhára néhány darab fát, mit előbb vagdalt össze, nehogy 
tűz nélkül maradjon, mert az utolsó szál szalmát Pistának lovai ették meg, s míg 
az Keszthelyről megfordul, ilyen zivatarban akár meg is fagyhat. 
Alig veté le az utolsó fadarabot, s alig helyezkedék el egy bundán, kegyetlen 
fájások rohanták meg, s majdnem elfásultan hevert ott néhány óráig; - midőn pedig 
megszűnvén a fájdalom, az álom is lefogta szemét, a kályhában a parázs lassankint 
elhamvadt, s mire fölébredt, már a hamu is megfázott. 
- Van-e valaki eleven ember ebben a házban? - szól egy 
ember, kinek bajusza, szakálla jégcsappá dermedt, s mint egy csoda nézett be a 
konyhaajtón. 
- Itt vagyok! - mondja a szabados, fölkapaszkodván nagy 
kínnal, hogy a betévedt embernek segéljen, ha tán segítségre lenne szükség. 
Az ajtó nyílásán át látta a gazda, hogy egy szánra rakott hintó áll a félszer 
alatt, - előtte a négy ló gőzölögve várja az enyhelyet, a hintóból pedig két 
úrhölgyet segít ki egy úr, és karjára fogva vezeti őket az egykori borivóba. 
- Irgalmas isten, csak hogy megmenekülhettünk! - mondja az idősebb hölgy, kiről a 
szépség virágai nem szálltak el, ámbár az ifjabb hölgy gyermeke, de a két hölgy 
között alig van több különbség, mint egy ágnak két virága közt, melyek közül az 
egyik a nyílott virág egész pompájában, a másik pedig a most fakadó bimbó. 
Utasaink gróf Dunay nejével és leányával, kik az egyezségre indulának, s a zivatar 
az útban kapta őket, s ha a csárdához nem érnek, a fáradt lovak már az úton 
összerogynak. 
- Anyám, édes, szép anyám! - mondja a gyermeteg hölgy, anyját átölelve, - már azt 
hittem, hogy az út közepén fagyunk meg valamennyien. 
A szabados megdöbbent a szóra és sietve botorkált a konyhába, hogy a kályhában 
élessze a tűzet, de midőn kemény ujjaival a hamuba markolt, egészen hidegnek 
találta. 
Tűzszerszáma után kotorászott, egyetlen kénpapír darabnál többet nem talált, de 
tudva azt, hogy egy szál szalma sincsen a csárdában, mi lángot eresszen a fa alá, 
hogy tüzet fogjon, aggódva kérdé a bejövő kocsistól: 
- Jó barátom, nincs széna a bakon? 
- Csakhogy magunk ide értünk, hisz utóbb már a kocsiládákat is lecsavartam és a 
hóba hánytam, mert a lovak alig bírták el a terhet, - hanem fél zsákra való 
abrakom van. 
- Adja a lovaknak barátom! - mondja a szabados és egy törzsökre hanyatlott, mert 
megriadt a gondolattól, hogy ennyi embert az isten hidege vegyen meg, s az istálló 
sokkal tágasabb volt, minthogy azt négy darab ló megmelegíteni bírja. 
Dunay kijött a szobából, hihetőleg megérezte a melegnek fogytát, s azt mondja a 
gazdának. 
- Van-e fája, édes jó barátom? 
- Az erdőnek legmélyében vagyunk uram, hisz a fára látok ki az ajtón. 
- Szokták fűteni a kályhát? 
- Ma reggel még ökröt is megsüthettem volna benne, de lenyomott a fájdalom, - 
beszéli a szabados, - s míg később elszunnyadtam, az alatt elhamvadt az utolsó 
szikra is. 
- Rakunk újra tüzet! - mondja a gróf. 
- Nem vártam volna a parancsolást uram; de nincs mit elgyújtani. 
- Hisz akkor megfagyunk! - véli a gróf rémülten. 
- Nekem jótétemény lenne uram; de szánom ott benn azt a két ártatlan cselédet. 
- Barátom! - mondja a gróf megriadva - ez igazság vagy 
tréfa? 
- Uram, már mondám, hogy azokat sajnálom ott benn; mert hisz mi férfiak nem 
ijedünk meg a haláltól, akár ma érjen el, akár holnap, fejezi be a szabados a 
kénpapírszeletet forgatván kezében. 
- Barátom, - mondja a gróf, - egy könnyű kendő meggyúl még ettől? 
- Nem hiszem, - okoskodik amaz, - alig akkora a papír, hogy a ként rámázolhatták, 
- azonban próbáljuk meg, ha meg nem gyúl, - megfagyni akkor is ráérünk. 
A gróf beszaladt, de a téli ruhák között nem akadt egy darab, melyet használhatott 
volna, azért mielőtt a nőknek szólna, újra kiment a konyhára, hogy finom ingét 
próbálja meg letépni, tán az megfogja majd a lángot. A szabados kiment a csárda 
elejére, hogyha tán elszóródott valahol néhány szalmaszál, azonban a hó már a 
házoldalon kezdett összegyülekezni, hanem midőn az erdőnyíláson végig nézne, 
három-négy puskalövésnyire lát egy elakadt hintót, s valamivel idább négy ember 
törtetett egyik fától a másikig. 
- Nem hittem, hogy ennyien lesznek a temetésemen! - dörmögi a szabados, ki után a 
gróf kisietett, s minthogy a jövőket meglátta, a pihentebb lovakat elővezetteté, 
ha még megtennék a szolgálatot, és a hóban bukdácsolókat egyenkint elhoznák. 
A kocsis az első; a gróf a hátulsó lovak egyikére kapott, s az alsó útra gázolának 
szél után, a ámbár elég kínnal, de még is elég jókor elérték a négy gyalogoló 
embert. 
Az ösmerkedés nem sokáig tartott, az ínség előtt a lenyújtott kéz a legnemesebb 
emberbarát keze, s midőn az ember halódni készül, utolsónak vélt órájában önként 
nyúl leghalálosabb ellenének keze után, s a végső végórában felebarátjait 
látja. 
Baltayt fölsegíté a gróf a lóra, s mind a négyet átengedék a lihegő utasoknak, a 
gróf pedig kocsisával a törésen ballagott, s mire a két nő ki akart a gróf után 
tekinteni, hatan nyitottak be. 
Baltay és Imre, valamint András és a kocsis volt az újon érkezett vendég, kik 
bámulva néztek egymásra a szoba közepén, de itt is András törte meg a csöndet 
levetvén hóna alól egy nagy csomót, aztán pedig a nagyságos urat kezdé kiszedni a 
fagyból. 
- Most már itt vagyunk valamennyien, - dörmögi András, - csak a prókátorok 
hiányzanak ebben a farkasordítóban, hanem találunk majd helyettük farkasokat. 
Mindenki hallgatott, egyik sem tudta folytatni a beszédet, s minthogy sokáig 
tartott a hallgatás, Dunay gróf kihívta Andrást a konyhába. 
- András! - mondja a gróf, - mi itt abban a veszedelemben vagyunk, hogy az erdőben 
a fa között fagyunk meg; mert nincsen mivel alágyújtsuk a fát. 
- Itt van minden gyújtószerünk, - mondja a szabados a kis kénpapírt előmutatva, - 
pedig ezzel a nyers fát tudom meg nem gyújtjuk. 
- Hála légyen a jó úristennek, - mondja András, - csakhogy így vagyunk. 
- De megkívánta kend a halódást, atyafi, - bosszankodik a szabados, - hogy így 
megörült kend neki. 
- De még nem kívánkozom kihordozóskodni ebből a világból, hallja, jó barátom, - 
mondja András, - majd csinálok én tüzet, ha még olyan nedves is a kelmed fája. 
- Az angyalok szólnak belőle, édes öregem, - véli a gróf, - hanem ne késsék vele, 
fogjon rögtön hozzá, mert már a nők nagyon érzik a hideget. 
- Csak fél órát várjunk méltóságos uram, - hadd adjam meg a módját, - azért menjen 
csak be, majd én az én uraimat hívom ki. 
A gróf Andrásra hagyta a dolgot, - bement a nőkhöz, kik a kályha mellett foglaltak 
helyet, az öregúr pedig Imrét akarta kiküldeni, hogy nézzen körül a háznál, hogy 
meg ne fagyjanak. 
András kihívta a férfiakat, kik a hívásnak engedtek, s az öregúr Andrástól 
kérdezte: 
- Mi a baj, András? 
- Az, hogy itt fogunk megfagyni! - mondja András egész komolysággal nézve 
szemközt, s elmondván, hogy nincs mit meggyújtani. 
- Ne kiáltson kend olyan hangosan! - mondja Baltay, - hisz én is megijedtem, hát 
még azok a szerencsétlen asszonyok! 
- No hát elhiszi a nagyságos úr amit mondtam? 
- El hát, - mondja kínosan, - csak azt sajnálom, hogy ezek a szegény nők itt 
vannak. 
- Magát sajnálja a nagyságos úr, jobb lesz! 
- Legyen kendnek esze a pokolban, engem már elevenen is kinyújtóztathat kend! 
András nem bírta könyű nélkül megállni az öregúrnak lemondását, kivált mikor egy 
hosszú hallgatás után Baltay Imrére nézett, s annak kezét részvéttel fogta 
meg. 
- Imre, - mondja az öreg, - remélem emberré neveltelek, hanem ha, mint remélem, 
tovább kibírod, mint mi, ezt a kis lányt megőrzöd, amíg lehet. 
- Bátyám, - nem tagadom, - érette szívesen meghalok. 
- Szereted? 
- Nem mertem eddig megmondani! - vallja be a fiú. 
- Régen vártam erre, s én nem mertelek reákényszerítni; mondja az öreg is 
megkönnyezve a végszót, s midőn kendőjéért nyúlna, hogy könyűjét letörülje, 
oldalzsebében nem lelé, hanem a helyett Kisfaludy munkáit húzta ki, mit a kilépő 
gróf is meglátott már. 
- Nagyságos uram, - mondja András, - még van egy szál kéngyertyánk. 
- Hát aztán? 
- Nem bánná meg, ha az úrfi a kisasszonyt elvenné? 
- Ne támassza föl kend az embert, András! - szól reménykedve az öreg. 
- Ha azt a Kisfaludyt meggyújtom ezzel a kéngyertyával, mindjárt lesz tüzünk. 
- Nem ezt akarta kend mondani, András? - véli az öreg, - tudja kend, hogy ez 
legkedvesebb jószágom. 
Dunay meghatottan állt az öreg háta mögött, - s láthatta, hogy remegnek az öregnek 
kezei, melyekben a könyveket tartja. 
- Hát nem adja oda, nagyságos uram? 
- Meggyújtaná kend az imádságos könyvét? - kérdi átható hangon Baltay. 
- Nem tudom nagyságos uram! - mondja meglepetve a hajdú. 
- Nekem ez imádságos könyvem! - bizonykolja az öreg, mire Dunay elébe lép és 
először annyi idő után megszólítja az öreget. 
- Most meg én faragok rovást! - mondja Dunay a múltakra célozva, mire Baltay a 
gróf kezét megfogvánmondja: 
- Nem fogja azt tenni, - egyszersmind Andrásnak azt mondja: láttam, hogy elhozta 
kend azt a nagy pört, - gyújtsa meg kend azt , - de Kisfaludyt el nem pörköli kend. 
- Inkább a pört, mint a könyvet? - kérdi Dunay boldogságtól csillogó arccal. 
- Megadom magamat! - vallja be az öreg, helyet adván Andrásnak, ki a nagy csomó 
papírt a kályha szájához vitte, hol az aprófa készen volt, aztán egy ütet taplóval 
föllobbanták a kéngyertyát, s a kis szelet papírról a láng a pörhalmaznak egyes 
csomóiba kapott, s mire egy része elégett, a nedves fát is megjárta a láng, 
durrogva égvén a kályhában, melyhez a didergő vendégek egy nagy körbe ültek. 
Midőn András a tűzbe lökte a pörnek utolsó levelét, azt mondja: 
- Mondtam úgy-e, nagyságos uram, hogy én vetem ezt tűzbe! 
- No, hogy jobban égjen, - teszi hozzá az öreg, - itt van még a rovás is, - mondja, kihúzván oldalzsebéből a rovást, mit oly régóta 
hordozgat magával, - szent a béke köztünk. 
Mire bemelegedett a kályha, Baltay megösmerkedett a kis lánnyal, kit ma ölelt meg 
legelőször s kezét Imréébe adván, azt mondja: 
- Édes kis húgocskám, rég neked szántam én már ezt a fiút. 
- Az gondolja a nagyságos úr, - kiált közbe András, - hogy én azt már régen nem 
tudtam? 
- De nem tudta kend. 
- Dehogy nem tudtam, - csakhogy nem akartam mondani a nagyságos úrnak, hogy 
szívesen megbékülne, csak valaki szép módjával elkezdeni tudná. 
- Semmit sem tud kend! - mondja Baltay, nagy diadallal szedvén elő tárcájából egy 
rég meggyűrt levelet s odaadá Dunaynak, ki rögtön megismerte a boldogult herceg 
írását, melynek hiányzó sorai következők valának: 
A végóra nagy későn mondja meg, édes jó barátom, hogy rövid 
életünkben is temérdek jót tehettünk volna, s higgy nekem, nagy nyugalom tudni, 
hogy sokan szerettek bennünket igazán, s elfeledni akarva sem tudnak. 
Öcséd, mint Dunaytól tudom, szép lelkű gyermek - Dunaynak 
leánygyermeke van, ne engedd, hogy hajlékodból idegenek tanyája legyen, amíg 
lehet; - vezesd össze a két gyermeket, hogy szeretteid úgy sirassanak meg, mint 
az enyéim most engemet. - Ez első és utolsó kérelme annak, ki 
hű barátod a sírig Herceg Batthyány Lajos m. k. 
A sorokat Dunay hangosan olvasá, a két gyermek összefogózkodék, s a nyomorult 
viskóban ölelkezék össze a rég küszködő család, mely nem lelt elég helyet a széles 
birtokon egy istenáldott szóra, míg a közös veszedelem egy csárda falai közt hozta 
őket össze. 
András három lépésről nézte őket, mint a fáradt művész nézte ezt a munkát, mely 
nélküle nem tudott megkészülni, s melyből neki csak az az osztaléka volt, mi a 
becsületes embernek mindenütt jut, s miért a gazember fáradni nem akar: - az 
egyiknek kevés ,a másiknak pedig az öntudat végtelen jutalom. 
- András! - kiált örömében Baltay, - ha hazamegyünk, minden rovást égessen kend 
össze. 
- Senkire sem haragszik meg ezután nagyságos úr? 
- Nem én, még kendre sem - tréfálódzék az öreg. 
- Azt hiszi nagyságos uram, hogy nem lesz még olyan magyar ember, kinek rováson a 
helye? 
- Azt már ezután nem mi rójuk meg, hallja kend; de a közvélemény. 
Pista csak esteledésig maradt otthon, aztán megrakodván élelemmel és szalmával 
visszaindult, de az erdőbe nem mert behatolni, hanem a szélső faluk egyikében 
meghált. 
Reggelre megszűnt már az orkán, de a hótömeg oly nagy volt, hogy egyes 
mélyedéseken lehetetlen volt átmenni, de a becsületes falubeliek nagy csoportban 
indultak meg az erdőségnek, hogy a “Kenyeretlen” csárdást éhen veszni ne hagyják, 
- s ámbár a sok mélyedés adott elég dolgot, déltájban szerencsésen megnyitottak 
minden gátot, és a hű barát a csárdához ért; de nagyot csudálkozott, midőn azt 
egészen megnépesedve találta. 
Megösmerték egymást, mindenik örvendett a viszontlátásnak, s midőn az első 
kérdezkedéseken átestek, a szabados félre hívta Pistát. 
- Pajtás! Megvan még az írás, mit a kórházban átadtam? 
- Megtartottam eddig. 
- Barátom!... - szólal meg újra a szabados, - nagyon elfáradtam már e földön - s 
míg ez a bűn rajtam fekszik, nem tudok elvergődni a másvilágra, azért, ha 
hazaérsz, az öreg Baltaynak mutasd meg az írást. 
- Korán lesz még, Józsi! 
- Láttál már engemet szaladni? - kérdé büszkén a szabados. 
- Sem én, sem más! - nyugtatja meg őt a másik, megfogván bajtársának kezét. 
- Lásd, Pista, szebb úgy meghalni, ha a halálnak magam megyek szemközt. 
- Tehát mit cselekedjem? 
- Add át az öregnek az írást, most már talán ő is közelebb áll oda, hova haragos 
képpel belépni nem engednek senkit, mondd, hogy bocsásson meg! 
- Hisz itt van a csárdában. 
- Nem bántom, - mondja a szabados, - tudom, régen örült ennyit; minek ríkassam 
meg? 
- Amint te akarod, pajtás, nyugtatja meg amaz - tehát hazamenet. 
Pista kocsiját a fiatalabb urak foglalák el és az öreg András, a másikon pedig a 
nők és Baltay foglalának helyet, hogy estére még Keszthelyre érjenek. 
Az elválás előtt beszólíták a szabadost s a gróf kérdi tőle. 
- Édes jó barátom, adósok nem akarunk maradni! - mondja, egy erszényt húzva ki, 
melyben aranyok valának, - de a szabados hunyászkodás vagy kevélység nélkül 
mondja: 
- Méltóságos uram, én sem fizetek senkinek, nekem sem fizet senki. 
- De tőlünk mégis elveszen valamit. 
- Semmit sem, méltóságos uram! Mi haszonra is adná, elkölteni úgy sem tudnám, 
maradékom nincsen, veszendőnek pedig kár volna itt hagyni. 
- Barátom, - unszolá a grófné, - gyerekem boldogságát e helyen értem meg. 
- Adós voltam vele; - mondja hirtelen a szabados, látván, hogy az öreg Baltay 
kiment, - mit Pista is észrevett, s a grófnak sietve mondja. 
- Hiába kínál ennek valamit, - méltóságos uram, - ez már ilyen ember. 
A gróf sajátszerűnek, de egyszersmind megmagyarázhatlannak találván a dolgot, - 
nem unszolá tovább, hanem kezet szoríta vele, mire aztán azt mondja a 
szabados: 
- Egy kérésem volna méltóságos uram, ha szószólómmá lenne. 
- Édes örömest - felel rögtön a gróf, - hadd hallom, mit kíván? 
- A méltóságos asszonyságok kezeit szeretném megcsókolni, ha tán megengednék. 
A két hölgy örömmel nyújtá oda kezét, s midőn mindkettőt megcsókolá, a grófné 
érzé, hogy egy könnycsepp csordult ki a rideg ember szemeiből, mit a grófné nem 
tudott megérteni, azért megilletődve kérdi: 
- Barátom, könnyezik? 
- Jól esik ez nekem, méltóságos asszonyom; mert akkor sem tudtam sírni, mikor 
apámat temették. 
Minden oly megfoghatatlan, hogy a család maradni szeretne, - de bejött az öreg, s 
unszolja őket a menésre, minek az a sikere lőn, hogy egy búcsúköszöntés után a nők 
és a gróf kimenének. Baltay pedig azt mondja a szabadosnak: 
- Nem feledkezem el, becsületes ember; hanem addig is isten velünk, hadd szorítom 
meg a kezét. 
- Nem lehet, - nagyságos uram, - nem érdemlettem meg. 
- A patvarba, - kinek szoríthatnám meg a kezét szívesebben, 
mint a kendét? 
- Nagyságos uram, - várjuk meg a holnapi napot. 
- De én most menni akarok, s holnapig nem várok. 
- Nem tartóztatom a nagyságos urat, - huzakodék a szabados, - hanem holnap 
ilyenkor gondoljon rám, és ha akkor azt gondolja, amit most, - nekem annyi, mintha 
kezet szorítana velem. 
- Holnap is csak azt gondolom, amit ma! 
- Megtudom én azt is, - hanem éppen azért várjuk el a holnapi napot. 
- Na, - legyen, - mondja Baltay, - agyafúrt ember kend, - hanem azért derék ember, 
ezt én mondom, Baltay. 
- Bár csak holnap is azt mondaná nagyságos uram. 
- Jó éjszakát, - búcsúzik Baltay, - tehát holnap ilyenkor egymásra gondolunk. 
- Azért jót állok, hogy nem feledjük el egymást. - végzi be a szót a szabados, 
aztán pedig kiállt a csárda elejére, s a távozó kocsik után nézett mindaddig, míg 
az erdőnyílásból ki nem tértek, aztán pedig a kályha szája elé ült le, folytatta a 
munkát, - nézte a kályhában a tüzet s mintha összeszámolt volna a világgal, 
könnyebbült kebellel piszkálta az izzó szenet, s újra lerajzolódának emlékében az 
egykori csaták, melyeket látni alig lesz már többé alkalma: de a régiekből valamit 
feledni nem tud és nem akar. 
Tán én is találtam volna egy bitófát, hová ezt az embert kiköthetném, s hű 
maradtam volna a nagyvilág büntető törvényéhez, mely addig nem talál megnyugvást, 
míg a bűnöst agyon nem veri. 
Oh, mily érdekes olvasmány, látni egy embert, kinek lelkét az író végighúzkodja a 
sáron, aztán pedig kilöki a szemétre, hogy még több undokság ragadjon rá, s mikor 
már egészen bizonyos, hogy minden jó gyomrú ember megundorodik tőle, a szellemdús 
író készen van elmondani azt, mi a varjúknak dobatik, - hisz mi köze hozzá az 
írónak, hogy a tolvajt fel szokták kötni, - ő megtette a magáét, földhöz verte a 
lelket, a testet miért kímélnék? - a közönség érdekes olvasmányt akar, - íme, 
nyársba van már húzva egy ember, tisztelt olvasó közönség, 
tessék ordítani! 
A húsz esztendős gyermek egy bolond órájában elvet egy lépést, nincsen ember, ki 
utána nyúljon, hogy negyven-ötven esztendőnek megmentse. - Minek is! Megbotlott 
vagy szántszándékkal esett el, mindegy: kötözd meg. - Ha ló lenne, s a lovat 
megcsípné egy légy és kínjában kirúgván, a kocsist is eléri, összeszamarazzák a 
kocsist, s a ló - abrakot kap megint. - A pénzdarab leesik, felveszik a porból, 
lefújják róla a port, zsebre teszik megint, - senki sem emlegeti többé, hogy 
elesett; csak az embert lökik vissza a sárba; - eggyel több vagy kevesebb - az 
mindegy! 
Utálom e lelketlen eljárást, s ha már a többség ilyen bolond, tegyünk kivételt is, 
bizony-bizony ráértünk már egyszer. 
Mire beesteledett volna végképpen, Keszthelyre értek a vendégek. 
Festetics a kocsizörejre lesietett, s a nagy lépcsőhöz érve bámult el, midőn a 
haragos atyafiakat együtt jönni látta, - azonban nem sokáig késtek a 
megmagyarázással, s általános öröm lőn a keszthelyi kastélyban. 
Másnap reggel együtt reggelizett a család. András az előteremben beszélgetett 
Pistával, kit a gróf felkéretett, mert hitte, hogy a “Kenyeretlen” csárdának 
lakójáról többet tud mondani, - különösen pedig azt akarta tudni, miért volna 
adósa nejének még boldogságával is? 
A reggelizés után Baltay kezét a grófnak nyújtván, átment saját szobájába, hová 
András Pistát vezette be. 
- Mi jót hozott édes barátom? - kérdi nagy szívességgel az öreg. 
- Ezt a kis papírdarabot hoztam el, nagyságos uram, - mondja Pista, - most már 
nincs mit titkolódznom, tessék elolvasni. 
Baltay elhalaványult, valamint a gróf is, és az öreg remegő kézzel nyúlt a papiros 
után, mely jól megöregedett, mióta Pista tartogatta, hanem azért s belseje tisztán 
olvasható, s az öregúr elolvasta a vallomást. 
- Ki írta alá mint tanú?- kérdi az öreg. 
- Én és a kórházi felügyelő, - felel Pista, - hisz ott van az én nevem mellett a 
főorvosé, tisztán ki van írva. 
- Semmi kétség! - mondja az öreg, - a főorvos keze írását ösmerem, - ő általa 
tudtam meg, hogy a pör a körmendi levéltárban van letéve. 
- A másik tanú pedig én vagyok. 
- S aki megölte? 
- Ott a neve, nagyságos uraim, - a boldogtalan nekem szánta a golyót, és az úrfit 
találta el! 
- Bocsásson meg neki a jó isten, én nem átkozhatom el. 
- Nagyságos uram! - mondja Pista, - én még más szót is várok. 
- Mit mondjak még, édes jó barátom? 
- Hogy nemcsak nem átkozza el, de meg is bocsát neki. 
- Tehát megbocsátok neki! 
- Tüstént megyek, nagyságos uram, megviszem neki ezt a vigasztalást. 
- És még élne ez az ember? 
- Tegnap valamennyien vendégei voltunk a csárdában, nagyságos uram! 
- Az a sánta ember? 
- Kit úgy vert meg a sors, hogy az enyém helyett az ő lábát vágta el az orvos. - 
mondja Pista, egyszersmind elbeszélvén az egész dolgot, mint ahogy az Pécsett 
megtörtént velük. 
- Úgy ez az az ember, kivel a hadjáratban az erdőnyílásban álltak? - kérdi a 
gróf. 
- Ott kaptuk a sebeket, s az ágyúzás után kerültünk kórházba. 
- Nem avatkozom az isten dolgába, - mondja az öreg, - látom, büntető keze hamarabb 
elérte, mint én tudtam volna, ha az ég megeléglé e szenvedést, én meg is sokallom, 
én megbocsátok neki. 
- Isten velünk! - mondja Pista, s egy negyed múlva már megint az erdő felé 
tartott. Baltay nem bírt megválni a gondolattól, mely néhány óráig nyomta, - de 
midőn újra visszaélte a múltat, s elért a jelenig, mely boldogságot kínált öreg 
napjainak, - lassankint lemaradozott a bánat, s a két fiatalnak boldogsága 
félretolta az utolsó ködöt is. 
Alkonyatkor utolszor emlékezék a dologról s midőn elérte azt a pontot, mely a 
tegnapi órának ideje volt, a mogorva szabados arcát maga előtt látta, - megérté, 
hogy e vad vonásokon az erő duzzadt ki egykoron s bár nagyot hibázott egyszer a 
kéz, leszenvedte azt százszor, - és megrettenés nélkül vádolja el magát. 
- Derék ember! - mondja hangosan az öreg, bemenvén kedvenceihez, kik a 
háborítatlan látás boldog örömeit érzék, - míg a szabados étlen-szomjan várta 
Pistát a csárda előtt, mert megígérte Pista, hogy hírmondónak bármi későn 
megjön. 
Az időnek rideg képe lassankint elhomályosodott, hanem még tisztán látta az úton a 
fekete pontot, mely fához mérve mindinkább közeleg s néhány óra negyed múlva 
megérkezett a nagy kínnal várt vendég. 
- Megbocsátott! - mondja Pista a szabadosnak, ki egy szót nem tudott felelni, 
hanem állva maradt egy helyben, míg Pista gőzölgő lovait a nyughelyre vezette, s a 
nagy istállóban tüzet rakott, hogy szegény párákat meg ne ölje majd a hideg. 
Magunk is érezzük, hogy e pillanatban lehető legkevesebbet kell mondanunk, s 
magunk is habozunk, nem tudván megosztani e fejezetet, melybe két különvált képet 
kell illesztenünk, - az egyik a mogorva szabados, kit a bocsánat fogott le, a 
másik a boldog család, melyből most már az öreg anya sem hiányzik, hanem szerettei 
között ül, nem gondolván a múltnak szenvedéseire, - ajkára nem fért egyetlen 
szemrehányás, hanem áhítatos buzgalommal bámulta a gondviselés művét, mely a 
szétszakadt szálakat ily nem várt módon illesztette össze. 
Alakjainkkal nem fogunk többé találkozni, sorsuk most már nem érdekel bennünket, - 
küzdelmük közben megérett az az eszme, melyért tollat fogánk, - az irodalom nem 
árva többé, - hanem egy harcos, mely eszméivel hódít. 
Baltay hű maradt Kisfaludyjához; András megelégedett önmagával, hisz ő azon 
emberek közé tartozott, kik nem várnak dicséretet, - mert az igazságot gorombán is 
megmondja, ha másképp meg nem hallgatják, - s midőn egyedül maradt, egyet ránt 
dolmánya szárán, mi nála körülbelül annyit tesz, mintha valami nálánál is különb 
ember megveregetné a vállát. 
Festetics végighallgatván a történetet, midőn Baltayval megint végignézék a 
keszthelyi intézetet, elégülten mondja: 
- Barátom! A mi szerepünk eddig tart, - a többi a fiatalok dolga. 
* 
Midőn a Bakony erdején oly sűrű lőn a falevél, hogy a madárfészek 
elrejtőzködhetett, Pista megint az erdő felé legyen; de lovait most már nem 
ereszté meg oly sebesen, mint máskor, hisz nincsen, ki vendégképpen várja, meghalt 
a kifáradt ember, s ma már a nyughely várakozik reá. 
Pista néhány csonka vitézt rakott föl kocsira, s ezekkel adta meg a legutolsó 
tiszteletet, a hidegült tetemet visszaadván a földnek. 
A csárdától nem messze, a forráshoz is közel kikereste a legárnyékosabb helyet, s 
elkészíté az öröktanyát, míg az ébredésnek órája el nem jön. 
Nem volt ének, nem volt búcsúztató, - nem volt osztozkodó nép, hogy a temetésről 
visszajővén elosztozzék a maradékon, és még össze is marakodjanak az aprólékon, 
hol a gombostűt is megválogatják, nehogy eggyel többet vagy jobban hordjon el a 
másik. 
A legszebb hantokat válogatták, s nyírfának ágából illesztettek össze egy 
keresztet, s a mező virágaiból még koszorú is került. 
Ledűlt a fa - árnyéka sincs többé, - elrothadt porát fogja majd csak egykor 
széthordani a szél, - messze, mindenfelé; ki szedi megint azt össze? 
A hitetlennek nagyobb kínja nem lehet végórájában, minthogy a léleknek 
halhatatlanságát nem meri elhinni, pedig de szívesen elhinné! 
Higgyetek és üdvözülni fogtok! 
Olvasóm lámpája elalvófélben van, tán nem is látja meg a vékony fonalat, melynek 
vége mindjárt kezembe jő, pedig még egy csomót kell eloldanom, s még egyszer 
meghurcolom azt a türelmet, mely e fonaleregetést három köteten keresztül végig 
várni tudta. 
Még egyszer keressük föl az egykori bérest, kitől látatlanban magam sem tudnék 
elbúcsúzni, ki tán mai napig is csak olyan erős, mint az ozorai búcsún, csakhogy 
aki izengetne neki, a föld alatt nyugszik már. 
Sümeg felől jön a grófi fogat, a négy táltos tajtékot ver az úton, s Holvagy 
Pistának lakása előtt száll ki a kocsiból Kisfaludy Sándor, s a gazdát az udvaron 
találja. 
- Megint látjuk egymást! - mondja Kisfaludy, megszorítván a megkeresett 
jobbot. 
- Hála legyen érte a felséges úristennek, - válaszol rá Pista. 
- Gondolja-e, miért jöttem ily sebes vágtatást? 
- Ellenséget nem láttam erre jönni, - véli Pista, - különben azt hinném, hogy 
vitéz őrnagy uram talán ellenséget hajtott. 
- Budáról jövök, még pedig egyenesen a nádor ő fönségétől. 
- Bizony odáig is hosszú az út, hát még onnét vissza! - üres kocsinak is elég. 
- Én pedig nem jöttem üresen! - mondja Kisfaludy. 
- Okos embernek a fejében is elég hordani valója van. 
- Emlékszik-e barátom azon napra, midőn az erdő szélen legelőször láttuk 
egymást? 
- Egy kicsit emlékszem még az ágyúszóról, - mondja a másik, - egy pár ágyút 
elsütöttek ránk emlékezet okáért. 
- No hát, hogy még bizonyosabban megemlékezzék, kedves jó barátom, - mondja 
Kisfaludy, oldalzsebébe nyúlva, - íme ez arany érdempénz, ezt a nádor küldi. 
Kisfaludy a bámuló embernek mellére tűzte az érdempénzt, s az egyszerű embert oly 
remegés fogta el, mintha éppen most állítanák szemközt azon ágyúkkal, melyeket 
egykor az erdőszélen rájok sütögettek, s mintha a mellére azért tennének olyan 
fényes aranykarikát, hogy az ágyú sütögetők odalőhessenek. 
Míg Kisfaludy a feltűzéssel vesződött, a ház népe összeszaladt, előbb a kapu 
mellől bámulták a dolgot, később megközelíték őket, utóbb a férfiak levett 
kalappal álltak meg, utoljára pedig egyik sem tudta megállni a sírást, hanem 
megeresztette a könyűt, mely törületlenül folydogált le, s midőn még közelebb 
mertek jőni, Pista kinyújtá a kezét, melyet sorban szorongattak, és ránéztek a 
tündöklő pénzre, melyért az ágyúk közé kell napszámba menni, s mit nem szokás 
apróbbra váltani, mert ilyen mellett éhen is szívesen meghalhat az ember. 
Tudta az egyszerű nép, hogy azt a csillogó aranyat azért tették a mellére, hogy az 
nem a költőpénz közé való, s milyen szépen odaillik a széles mellre, legalább 
mikor a gazda nagy ünnepen a második harangszóra szentegyházba indul, 
jobbról-balról kitér a sok ember, és még a szentegyházban is a legelső padig 
eresztik, hogy minden ember lássa példának okáért! 
Mire föltűzte Kisfaludy az érdempénzt, a hátulsók közöl kiszaladt egy surjány 
legény az utcára s minden arra menőt becsődített, hogy a nagy becsületnek több 
nézője legyen, Pista pedig még mindig egy helyben állt, mint a gyermek, kit 
húsvétnapra öltöztet az anyja. 
- Ez az érdemnek jutalma! - mondja Kisfaludy hangosan, egyszersmind kezet 
szorított vele a nézők láttára. Pista pedig azt mondja Kisfaludynak: 
- Uram, okosabb ember jobban tudja, miért osztogatják az ilyen becsületet, hanem 
vitéz őrnagy uram, - hát csak magam álltam én ott az erdőnél? 
- Ketten, édes jó barátom, de hisz elég isten csudája, ha az egyik 
megszabadult. 
- Megszabadultunk mi mind a ketten, uram. 
- És a másik is élne még? 
- Él még, de a más világon, uram, - mondja Pista födetlen fővel, - tegnap temettem 
el. 
- Hol fekszik? - kérdi élénken a másik. 
- Körülbelül háromórányira ide, a Bakony egyik elhagyottabb részén. 
- Megnézhetem én azt a sírt? 
- Amikor parancsolni méltóztatik, mindenkor odakísérhetem; akár éjjel, akár nappal 
megtalálom szegény pajtásomat. 
- Holnap, ha jöhet barátom. 
- Elmegyek, uram, korán reggel, mire megvirrad előre ott leszek; a helyet pedig 
megmondom, hogy odataláljanak. 
- Együtt megyünk, egy kocsin elférünk! - mondja Kisfaludy. 
- Engedelmeskedném, uram, hanem dolgom is lesz ott még előbb, hadd végzem azt úgy, 
ahogy illendő, s ahogy nekem szent kötelességem. 
- Isten velünk, - mondja Kisfaludy a vett utasítást följegyezve, és szentül 
megígérve, hogy a kitűzött időre jelen leend, s magára nem várat. 
Pistát sorban ölelgette össze a becsődűlt nép, midőn pedig az újságlátók torkig 
laktak a bámulásban, s elszéledtek a háztól, Pista levette melléről az érdempénzt, 
kendőbe takarta, s elment vele a városba, nem eresztvén magával senkit, hogy 
tanúja legyen annak, amit most véghezvinni akar. 
Azonban meg kell még mondanunk, hogy a hír már végigszaladt az utcán, s midőn egy 
aranyműves boltjába lépne, száz kérdésre kellett felelnie. 
Midőn ezek is jóllaktak, Pista kibontja a kendőt, az aranypénzt kiveszi, s az 
aranyművesnek egész nyugalommal mondja: 
- Hallja az úr, vágja ezt kétfelé! 
Erre az aranyműves azt hitte, hogy ő maga esik kétfelé, s midőn egy kissé eszére 
tért a nagy csudálkozásból, szerette volna azt kérdezni, hogy tán megbolondult ? 
- Azt mondtam uram, - ismétli Pista, - hogy ezt vágja el 
kétfelé. 
- Barátom, - mondja az aranyműves, én már ettem gombát, de még azért nem 
bolondultam meg. 
- Nem is azért jöttem ide az úrhoz, mert bolondnak tartom, - magyarázkodik amaz, - 
hanem azt gondoltam, hogy mégis szebben esik ki az úr keze alatt a munka, mintha 
én vágnám fejszével kétfelé. 
- Éppen bizony!... mintha fejsze nélkül nem tudnám megmondani, hogy ez tiszta, 
valóságos arany, még pedig a legjava. 
- Mind elhiszem én azt uram, hanem azért csak vágja ketté. 
- Ha éppen azt akarja kedves jó barátom, megcselekedhetem; - okoskodék a 
becsületes művész, - hanem mondja meg legalább, hogy miért kell ezt kétfelé 
vágni? 
- Sietős dolga van az úrnak? - kérdi Pista. 
- Bíz édes jó barátom a számtól esik el a falat, ha munka után nem látok, - mert 
bíz még a fejemet sem érek rá megvakarni, ha viszket. 
- Ha ráért volna az úr, akkor elmondtam volna igen szívesen; de így nem 
tartóztatom az urat, hanem vágja hamar ketté. 
- Mi a manó, egy negyedórával több vagy kevesebb, - annál tovább csak nem 
tart? 
- Eltartana ez éjfélig is uram, azért bele sem kapok. 
- Furcsa egy ember lehet kelmed az igaz, - tűrhetetlenkedék az aranyműves, átvevén 
a pénzt, hogy ha már másképp nem lehet, a kívánság szerint elvágja. - Talán 
elbolondították kelmedet, aztán azt mondták, hogy így két darabban valamiről 
használ. 
- Én egy szót sem szólok uram, mert éppen nem használ, hanem vágja vagy nem 
vágja? 
- Itt van hát, elvágtam! - mondja a bosszús ember két darabban adván át a 
pénzt. 
- Most már egy lyukat is fúrjon rá, hogy a szalagot bele tudjam húzni. 
Azt is megtette a másik, folyvást dörmögvén magában, s midőn Pista elment, azt 
mondja legényének, ki szintén nem érté a dolgot: 
- Ez a bolond paraszt bizonyosan azért vágatta kétfelé, hogy jobbról-balról 
felköthesse, ha már kettőt nem küldtek neki Budáról. 
Ez a magyarázat megnyugtatá a mestert is, legényt is, s minthogy a munkának ára 
megvolt, nem töprenkedtek tovább a dolgon, mi pedig menjünk Pista után, ki éjfél 
után nemsokára fölkantározta lovait, s mire megvirradt, már a Bakonyban fogott ki 
a csárda mellett, mely most már gazdátlanul álldogált az út mellett, s beszállt, 
aki beszállt, ha az eső vagy az éjszaka beverte. 
Kisfaludy szintén jó korán felébredt, s a négy ló készen várta, hogy találkozóra 
menjen, s az idő sem hátráltatván, a tegnapi utasítás nyomán a hegyeknek 
tartottak. 
A zalai hegyek nem puszta kőhalmazok többé, megelevenedett rajtuk a múltnak 
emléke, s a mellettük elmenő vándor önkéntelen fölnéz, mintha lekiáltana rá a múlt 
idő, hogy vesse le a sarut, mert szent helyen jár, - s a magyarnak búcsúra kell 
ide vándorolni. 
Csobánc , Tátika , 
Somló , Szigliget és a többi, egymásra néznek, 
mintha jól esnék nekik az az új élet, mire a költő tolla feltámasztá őket, s nevük 
puszta megemlítésére most már őseire tekint vissza az ifjuló nemzet. 
A négy ló büszkén hordja fejét, mintha diadallal menne el az őshegyek alatt; a 
költő pedig áhítattal néz önmagába, mintha saját lánglelkében élne a múltnak 
tükre, s oly jól esik meglátnia ősapáink arcát. 
- Megállj, itt vagyunk! - mondja Kisfaludy mélázásából fölébredve, midőn a 
csárdához értek s a kipányvázott lovak mellett Pistát megismerte. 
- Rég várakozik reám? 
- Mondám, uram, hogy napkeletkor itt leszek! - válaszol Pista, lesegítvén vendégét 
a kocsiról, egyszersmind utasítást adván a kocsisnak, hogy valamivel odább 
könnyebben megfordulhat, mint a csárda előtt. 
- Tehát nézzük meg a sírt! - mondja Kisfaludy megindulván Pistával, ki a csárdától 
nem messze lévő sűrűbe vezette, melynek indái között a kis kanyargón át, az újon 
hantozott sírhoz értek el. 
Egy nyírfakereszt fehérlett a sírnál, a keresztnek új szedett virágból volt egy 
koszorúja, s egy piros szalagon lógott az érdempénznek fele. 
Kisfaludy hamar észrevette azt, s Pistához fordulva mondja: 
- Ez az ön érdempénzének fele? 
- Uram, felét ő érdemlette meg! 
* 
A fonal vége itt van, most már elveszthetem. Jó szándékkal mentem vissza a 
múlthoz, hasztalan, sokan vagyunk, kik nem bírunk egyetmást feledni. 
Minden embernek megvan a maga nótája, s azt százszor is elhegedülteti, mégis újra 
reávágyik. 
Én hiszek a jelenben, remélem a jövőt, és 
szeretem a múltat, melyben nagy idők, nagy emberek 
voltak. 
